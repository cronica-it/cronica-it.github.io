---
slug: 1982/calculatorul-felix-c-8010
title: 'Este omologat calculatorul „FELIX C-8010”'
authors: [lnica, ilg-ul]
tags: [calculatoare, itc, felix]

date: 2024-01-09T10:11:25

event_date: '1982-09'

---

În luna septembrie 1982, la ITC & ICE este omologat prototipul
calculatorului **FELIX C-8010**.

<!-- truncate -->

Pe la mijlocul anilor ’70 s-a luat hotărârea de către Comisia
Guvernamentală pentru Tehnică de Calcul, ca partea română să
revină la activitatea CAER în domeniul calculatoarelor. Din 1969,
luând licența CII, nu eram compatibili cu lucrările SUMEC
(Sistem Unic de Mașini Electronice de Calcul), care urmăreau
dezvoltarea și producerea unor sisteme de calcul cu structura IBM,
în cadrul țărilor membre CAER.

Ca urmare, s-a considerat oportună
dezvoltarea în ITC a unui calculator tip IBM – cu structura hard
tip IBM, care să ruleze instrucțiuni Felix, urmând ca ulterior
să se implementeze și cele specifice IBM, lucru posibil
datorită microprogramării.

Astfel, folosind schemele de principiu ale structurii hard IBM, s-a început
în 1977 elaborarea calculatorului Felix C-8010. Modelul ales corespundea
seriei IBM 370 (care s-a aflat în fabricație între 1970 și 1990), la nivel de
capacitate medie. Erau multe noutăți de structură și performanță față de
Felix C512/1024: comanda microprogramată, memoria cache care creștea
viteza de lucru, procesorul de autodiagnosticare, memoria internă cu
semiconductoare, bloc de canale de intrare/ieșire pentru o configurație de
periferice complexă etc.

Prototipul FELIX C-8010 a fost realizat pe plăci experimentale, universale,
cu cablaj wrapping, ceea ce permitea modificarea comodă a schemei, dar
ne-a produs multe dificultăți la reglare, din cauza contactelor pinilor
în plăci.

Urmare a dificultăților și întârzierilor legate de importul circuitelor
integrate (începuse regimul drastic de economisire, în toate domeniile!),
prototipul este finalizat abia în 1981.

Omologarea prototipului a avut loc în septembrie 1982.

La ședința Comisiei de omologare din octombrie 1982, cu participarea
factorilor implicați din Centrală, Minister, Institutul de Standardizare
IGS, ICPE, ICE, ICI și ITC, s-a constatat că
„se îndeplinesc condițiile pentru omologarea prototipului FELIX C-8010
și pentru trecerea la execuția seriei zero”.

La omologarea seriei zero, care a avut loc în decembrie 1984,
s-a constatat că numai 76 (din totalul de 148) de
plăci imprimate erau produse industrial, restul fiind încă plăci wrapate.

> În anul următor, 1985, lucrările au fost sistate, fără a se comunica
echipei motivele reale ale acestei hotărâri, dar fiindu-i reproșată
întârzierea. S-a apreciat probabil că nu se mai poate admite încă o prelungire a elaborării
pentru obținerea unui produs industrial, întrucât sistemul ar fi fost, încă de
la începutul fabricației, uzat moral. [Nica]

Era mult prea târziu pentru un mainframe, epoca
minicalculatoarelor apunea și începuse epoca PC-urilor.

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-itc50ani/) (arhivat [local](https://cronica-it.github.io/arhiva/#2018))
