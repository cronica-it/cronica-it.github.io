---
slug: 1979/centrul-cercetari-automatizari-bucuresti
title: 'Este înființat „Centrul de Cercetare pentru Automatizare (CCAB)”'
authors: [ilg-ul]
tags: [cercetare, itc]

date: 2024-03-01T21:13:45

event_date: '1979-04'

---

În luna aprilie 1979 este înființat prin decret **Centrul de
Cercetare pentru Automatizare (CCAB)** cu scopul de a proiecta
și produce tehnică de calcul pentru armată şi alte structuri din
sistemul de apărare.

<!-- truncate -->

Interesul armatei pentru tehnica de calcul data din anii '60.

În 1961, după susținerea doctoratului, Dinu Buznea a fost numit profesor la
Academia Tehnică Militară, unde a coordonat Centrul de Cercetare,
ce avea ca obiectiv dezvoltarea sistemelor ACT (Automatizarea
Conducerii Trupelor). Pe baza unor tehnologii împrumutate de la Institutul
Politehnic din Timișoara, unde se realizase calculatorul MECIPT 1,
acest colectiv a dezvoltat, în anii 1963-
1966, primul calculator electronic de generație superioară numit **CENA 1S**
(Calculator Electronic Numeric al Armatei 1 Staționar), din care, ulterior, a
evoluat **CENA 2M** (Mobil).

> Am convenit cu Institutul Politehnic din
Timișoara ca Armata să poată reproduce modelele lor de calculatoare.
Avantajul major era că ne ofereau atât hard-ul cât și soft-ul, precum și o
inițiere în utilizare. Centrul de Cercetare al Academiei Tehnice Militare a
perfecționat aceste calculatoare, deoarece avea o echipă de 50 de oameni
tineri, foarte capabili, vârfuri ale inteligenței românești. Pe baza MECIPT am
realizat calculatoarele CENA cu memorie statică. [Dinu Buznea]

Calculatoarele din gama CENA au ajuns în dotarea
Direcțiilor Centrale ale fiecăruia dintre cele patru corpuri de Armată, fiind
construite 10 exemplare în atelierele uzinelor Electronica. În anul 1966 a avut
loc o aplicație cu trupe ale țărilor participante la Pactul de la Varșovia, la care
Statul Major Român a participat cu modelul CENA 2M, fiind singura țară
participantă cu asemenea tehnologie și care a impresionat majoritatea
participanților.

După ce în 1968 de Gaulle și-a dat acordul pentru ca Franța să vândă României
licența pentru IRIS-50, specialiști din armată au participat direct la
negocierile privind licența (Anton Dogaru, Emil Tudor, ș.a.) ceea ce a facilitat
ulterior dezvoltarea calculatoarelor FELIX de capacitate
mai mică, pentru care armata avea un interes deosebit, deoarece puteau
fi produse în variante mobile.

După înființarea ITC, a fost creată și o Secție Specială, care s-a ocupat
de calculatoarele pentru armată, și astfel printre primele proiecte realizate
de Secția Specială au fost **FELIX C-32M/C-64M**,
variantele mobile ale calculatoarelor FELIX C-32/C-64.

Ulterior, folosindu-se cele două minicalculatoare DEC din seria
PDP 11 achiziționate în 1976, la Secția Specială
a fost realizat calculatorul **CE 400 CESAR** (Calculator Electronic Specializat
pentru Artilerie Regimentală) compatibil PDP 11/34 în
tehnologie AUGAT (Petre Cergan), **CBEX** (Calculator de Bord Experimental),
compatibil PDP 11/10, și **CP-103**.

Minicalculatoarele CP-103 au fost realizate pe diferite tehnologii, cu o
gamă largă de echipamente periferice. Astfel, la început, au fost realizate cu
circuite integrate clasice, apoi cu microprocesoare tip bit-slice INTEL 3000
(pe 2 biți) și, mai apoi, pe microprocesoare AMD 2900 (pe 4 biți). [Petre Cergan]

> Având deplina colaborare şi aprobare a conducerii ITC, la cererea
INCREST în 1977-1979 am inițiat în ITC lucrarea: ”Minicalculator de bord
numeric pentru aplicații aerospațiale”. [Ioan Tutoveanu]

CBEX era un calculator relativ puternic, cu viteză deosebită, organizat cu un
cuvânt de microprogramare de 64 de biți în tehnologia AMD bit-slice.
Rula sistemul de operare RT 11, iar gama
de lucru acoperea mediile severe. În plus, gama de conectori militari era
acoperită de fabricația de la CONECT.

> Proiectul de principiu al structurii unității centrale l-am finalizat într-un
concediu la mare, la Mangalia. Atunci șederile la mare erau mai lungi,
aproape 3 săptămîni. Alături îl aveam pe Cristi Corduneanu şi apoi s-a
alăturat un fost coleg şi prieten Constantin Dunăreanu. Ene Niculae era
tehnicianul dibaci care rezolva problemele practice. [Ioan Tutoveanu]

În această perioadă, Secția Specială a elaborat proiectele și a construit
pentru MApN calculatoare pentru conducerea focului la divizioanele de
artilerie și pentru automatizarea activității din punctele de comandă ale
diviziei, software-ul de bază fiind conceput și implementat de colectivele de
software din ITC. [Anton Dogaru]

În 1979 Secția Specială din ITC devine o entitate autonomă, Centrul de
Cercetare pentru Automatizare (CCAB).

În 1982, în cadrul colaborării cu NAVROM Constanța,
calculatorul CBEX a fost testat la bordul navei comerciale
„Odorhei”, într-un voiaj în Asia de Sud-Est.

CCAB avea să fie dotat cu o unitate de microproducție puternică,
care asigura o independență a mijloacelor de producție față de cele ale
Fabricii de Calculatoare.

> În această perioadă, problematica activităților de
cercetare și microproducție a cuprins elaborarea de calculatoare în
tehnologie robustizată, necesare automatizării conducerii trupelor la nivel de
divizion de artilerie, divizie, post și nod radiotehnic, puncte de dirijare a
aviației de vânătoare, sistem de dragare mine marine cu trei nave
telecomandate (sistemul TRIDENT), calculatoare care au intrat în
componența completelor de automatizare de pe autospecialele proiectate de
Institutul de Cercetări al MApN. [Anton Dogaru]

În 1985, ITC, ICI și CCAB sunt comasate într-o singură entitate, ICSIT-TCI.

În 1986 s-a produs o reorganizare la nivelul CCAB, iar ca director a fost
numit Adrian Stoica.

Printre altele, la secția de microproducție CCAB a fost produs, în perioada 1985-1989,
microcalculatorul **CE 119**, (bazat pe L/B 881 în varianta cu CP/M,
folosit cu succes ca editor de texte în limba română),
și în 1988-1989 o mașină telex
bazată pe L883 Turbo.

Prin decretul Nr. 5 din 29.12.1989 este creat ICECP - Institutul de Cercetări
pentru Echipamente de Calcul și Periferice, prin desprindere din ICSIT-TCI.

După 1990 înzestrarea armatei a stabilit o altă politică, iar
comenzile nu au mai venit. S-a produs de facto desființarea CCAB-ului
pentru scopul pentru care fusese înființat și gândit cu 10 ani înainte.

În 1991, ICECP s-a transformat în societatea comeercială SIAT S.A., care
în 2009 s-a privatizat.

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
- [Dinu Buznea - Evocări din volumul ITC-50: „Un director general pentru stabilitatea ITC”](/amintiri/2018/dbuznea-itc50-un-director-general/)
- [Lixco L/B-881](/evenimente/1983/calculatorul-lixco-lb-881/)
