---
slug: 1968/femi
title: 'Este înființată „Fabrica de Aparate Electronice de Măsură şi Industriale” (FEMI, ulterior IEMI)'
authors: [nmillea]
tags: [intreprinderi]

date: 2024-02-28T17:42:39

event_date: '1968'

---

În anul 1968, prin Hotărâre a Consiliului de Miniştri (denumirea
Guvernului României înainte de 1989), sub denumirea iniţială de „FEMI – Fabrica de
Aparate Electronice de Măsură şi Industriale” - prin care se preciza obiectul de
activitate şi structura întreprinderii.

<!-- truncate -->

Iniţial, activitatea FEMI s-a desfăşurat în cadrul Uz. Electronica, la sediul din
str. Venerei, sector 2, Bucureşti. În trimestrul al III-lea al anului 1970 s-au pus în
funcţiune primele capacităţi de producţie construite special pentru FEMI pe platforma
industrială Pipera, Bucureşti. În clădirea nou construită s-au mutat, treptat, toate
activităţile desfăşurate până atunci în str. Venerei, împreună cu dotările aferente şi
personal tehnic transferat atât de la Electronica cât şi de la Electromagnetica.
Ulterior, în anul 1973, a fost finalizat şi dat în exploatare pavilionul tehnico-
administrativ (“pavilionul TESA”). Tot atunci s-a produs şi modificarea denumirii - din
FEMI în IEMI (din „Fabrica” în „Întreprindere”).

IEMI a făcut parte dintr-un concept de dezvoltare coerent şi consecvent, care
prevedea producerea în România – pe lângă electronica de larg consum - a
electronicii profesionale pentru deservirea celorlalte sectoare ale economiei
naţionale, precum şi a radiocomunicaţiilor şi electronicii destinate armatei. În acest
sens, profilul de fabricaţie, cuprindea cca 30% aparatură electronică de măsură,
70% aparatură „specială”, specifică MI şi MFA (MApN).

Nomenclatorul Aparaturii electronice de măsură produse de IEMI, în cele
aproape 4 decenii de funcţionare, a cuprins:

- Aparate pentru măsurarea mărimilor electrice,
- Aparate pentru măsurarea mărimilor neelectrice,
- Aparate de electronică medicală,
- Aparate de electronică industrială.

Se produceau, în principal, aparate de clasă medie, destinate dotării
laboratoarelor uzinale, învăţământului mediu şi universitar, proceselor de producţie
uzuale şi medicinii de triere.

O grupă nouă şi mare au format-o Produsele de radiocomunicaţii –
Radiotelefoane portabile, mobile şi fixe (sub licenţă suedeză, SRA - Swenska Radio
Aktiebolaget) – cu cele mai diverse utilizări, pentru legături prin radio pe marile
şantiere de construcţii, în agricultură, silvicultură, transporturi, miliţie ş.a.
În afară de producţia de aparatură pentru utilizări civile, cât şi de cea de
Radiotelefoane, la IEMI s-au asimilat o gamă extrem de largă de Produse
“speciale” (militare), realizate fie pe bază de licenţă, fie pe baza cercetărilor şi
proiectelor constructive realizate de Institutul de Cercetări Electronice sau de către
Institutul Tehnic de Cercetare şi Proiectare al Armatei – ITCPA, proiecte care s-au
tehnologizat şi pus în fabricaţie la IEMI:

A. Pentru trupele terestre:

  1. Radiotelefon la purtător (portabil);
  2. Staţii de radio fixe pentru centre de comandă;
  3. Staţii de radio mobile – montate pe autovehicule T.V.

B. Pentru trupele blindate:

  1. Staţii de radio (UGAR–2) după licenţă iugoslavă - preluată din SUA şi
montată pe tancuri şi TAB-uri.

C. Pentru trupele navale:

  1. Staţii de radio fixe (bandă laterală unică), adaptate funcţionării în mediu
marin;
  2. Dispozitive electronice de avertizare, montate pe geamanduri.

D. Pentru trupele chimice:

  1. Dispozitive de avertizare şi marcare a zonelor infectate chimic şi/sau
radioactiv şi montate pe autospeciale IMS.

E. Pentru trupele de geniu – dispozitive de declanşare a exploziilor la distanţă pentru
degajări în câmpurile de mine, sau distrugerea obiectivelor inamicului (poduri, clădiri,
etc).

F. Pentru trupele ALA, dispozitive electronice de marcare a spaţiilor infectate
radioactiv;

G. Pentru toate tipurile de arme:

  1. Dispozitive de ochire pe timp de noapte (colaborare cu IOR).

Până în anul 1989, dezvoltarea şi diversificarea producţiei industriale au fost
orientate spre satisfacerea într-o proporţie cât mai mare a necesităţilor economiei
naţionale, a obligaţiilor asumate pe linie de colaborare CAER (unde se exportau cu
precădere telefoane mobile după scoterea acestora de sub licenţă), a realizării
programelor speciale, dar şi spre export est şi vest (în măsura în care produsele
fabricii deveneau cunoscute şi competitive pe aceste pieţe).

Corespunzător acestui nomenclator ambiţios de produse, a existat o perioadă
de dezvoltare intensivă, atât în ceea ce priveşte personalul, cât şi dotarea cu utilaje
şi aparatură de măsură şi control – în majoritate provenind de la cele mai renumite
firme din vest - pentru necesităţile atât de diverse ale producţiei. Investiţiile,
prevăzute în planurile anuale, includeau substanţiale importuri, care au asigurat
această dotare.

În 1991 IEMI a fost privatizată păstrându-şi numele şi obiectul de activitate, dar
au început să apară probleme legate de interesul unor companii imobiliare de a
prelua terenul. Cifra de afaceri a scăzut anual, ajungând în anul 2000 la 2.699.318
lei, un Profit de 27.468 lei şi un Număr de salariaţi de 812. Apoi a intrat într-o
privatizare forţată de acţionarul majoritar – care de la început a vizat terenul
nicidecum producţia. S-a ajuns la o Cifră de afaceri de 3.180.633, cu Profit de 0 lei şi
170 salariaţi. În 2006 a început procesul de lichidare, în 2008 s-a declarat falimentul.
Ulterior întreaga suprafaţă construită a fost demolată şi în locul ei este acum un bloc
de birouri – din sticlă şi metal. Odată cu IEMI a dispărut producţia de aparatură de
electronică industrială din România.

## Referințe

- INDIE ICPE-CA: _**Revista de istorie a electrotehnicii românești**_, Vol. 5, Nr. 1-2 (arhivat [local](https://cronica-it.github.io/arhiva/#2019))

În INDIE ICPE-CA, Revista de istorie a electrotehnicii românești, Vol. 5, Nr. 1-2, la pagina 91, apare următoarea notă:

> IEMI este prezentată în vol II al seriei Electronica românească O istorie trăită, ed AGIR 2013, cap III
pag 292 - 407
