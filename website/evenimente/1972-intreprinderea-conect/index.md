---
slug: 1972/intreprinderea-conect
title: 'Este înființată „Întreprinderea CONECT Bucureşti”'
authors: [nmillea]
tags: [intreprinderi]

date: 2024-02-28T17:53:30

event_date: '1972'

---

În anul 1972 prin HCM nr.
856 din 28 iulie 1972, a fost înființată **Întreprinderea CONECT Bucureşti**, în subordinea MICM – CIETC, singurul producător din ţară de
asemenea echipamente.

<!-- truncate -->

Sediul întreprinderii CONECT este pe platforma Pipera.

Întreprinderea a dispus de un spaţiu de 35.000 mp, parter şi corp etajat pentru
atelierele de montaj, sculărie, administraţie. Din acesta, 6.400 mp. reprezintă o
clădire distinctă pentru acoperiri galvanice.

Înființarea unei întreprinderi cu profilul de componente mecanice de conectare
și comutare pentru industria de electronică a decurs din nevoia producţiei de
componente de foarte bună calitate pentru sectoarele de Tehnică de calcul,
Electronică profesională şi Radio/Telecomunicaţii militare, dar şi pentru industria
electrotehnică, a mineritului şi în toate sectoarele în care existau produse care aveau
conectoare în componenţa lor.

La baza producției a stat inițial preluarea producției de conectoare și
comutatoare de la Uz. Electronica București, completată ulterior cu producția
asimilată și dezvoltată în urma achiziționării a două licențe, cu grad înalt de
tehnologie, de la firma ITT Canon din SUA și AMPHENOL din Republica Federală a
Germaniei.

Implementarea licenței de producere a conectoarelor a facilitat asimilarea și
diversificarea unor produse de înaltă tehnicitate, cu caracteristici tehnice ridicate,
utilizate în industria aviatică, militară, nucleară și în multe alte produse industriale,
eliminându-se astfel importul acestor componente.

Odată cu aceste licențe, au fost achiziționate și linii de acoperiri galvanice de la
firma SCHERING RFG, permițând introducerea de noi tehnologii de argintare și
aurire a contactelor.

O atenție deosebită a fost acordată secției de sculărie centrală a CIETC, care
să satisfacă necesarul de matrițe pentru toate întreprinderile centralei. Din acest
motiv secția respectivă a fost dotată cu cele mai moderne utilaje specifice producției
de scule, din Elveția, RFG, Japonia, fiind cea mai bine dotată din țară.

Gradul înalt de tehnicitate al produselor a permis dezvoltarea exportului atât în
cadrul CAER (în care era singurul producător de conectoare, bazat pe o licenţă
americană, cu performanțe tehnice de utilizare pentru produse din aviație, militare,
nucleare etc), cât și în vestul Europei. Întreprinderea a fost organizată ca o întreprindere integrată, cu ateliere de
cercetare și proiectare proprii, precum și cu secții de producție.

După achiziţionarea licenţelor acestea au fost extinse, produsele fiind
proiectate și diversificate de specialiștii întreprinderii care își desfășurau activitatea
în 4 ateliere de cercetare - proiectare și în laboratoarele speciale, încadrate cu peste
120 de ingineri și tehnicieni.

În primii ani de la înfiinţare, dezvoltarea şi diversificarea producţiei industriale
au fost orientate spre satisfacerea într-o proporţie cât mai mare a necesităţilor
economiei naţionale, a obligaţiilor asumate pe linie de colaborare CAER, a realizării
programelor speciale, dar şi spre export est şi vest (în măsura în care produsele
fabricii începeau să fie cunoscute şi competitive pe aceste pieţe).

## Referințe

- INDIE ICPE-CA: _**Revista de istorie a electrotehnicii românești**_, Vol. 5, Nr. 1-2 (arhivat [local](https://cronica-it.github.io/arhiva/#2019))

În INDIE ICPE-CA, Revista de istorie a electrotehnicii românești, Vol. 5, Nr. 1-2, la pagina 93, apare următoarea notă:

> Întreprinderea CONECT Bucureşti este prezentată în vol. V al seriei Electronica românească O
istorie trăită, Ed. AGIR 2019, cap. VII.
