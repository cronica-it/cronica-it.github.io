---
slug: 1970/sistemul-sesam
title: 'La ITC începe dezvoltarea primului sistem de acces multiplu „SESAM”'
authors: [mmartinovici, ilg-ul]
tags: [itc, felix]

date: 2024-03-02T14:08:24

event_date: '1970'

---

În anul 1970, la ITC a început dezvoltarea primului sistem de acces multiplu pentru FELIX C-256, **SESAM**.

<!-- truncate -->

SESAM
era un subsistem conversațional,
multi-utilizator, destinat dezvoltării de programe de la terminale gen teletype sau display în mediul specific
calculatorului FELIX C-256 și sistemului său de operare.

Era inspirat după
_Cambridge Monitor System_, pe care domnul Vasile Baltac l-a cunoscut
cu ocazia stagiului la Cambridge.

Sistemul permitea crearea de fisiere tip JOB care erau trimise în execuție prin intermediul
SIMBIONT-ului, un subsistem de time sharing al sistemului de operare
SIRIS 3.

Principalele atuuri erau:

- crearea și editarea interactivă de fișiere-sursă în principalele
limbaje de programare ale mediului FELIX cu mise en page
specific limbajului;
- gestiunea spațiului alocat utilizatorului într-o zonă partajată
(= bibliotecă) SESAM;
- prin utilizarea schemei de comunicare symbiont-telesymbiont a
sistemului SIRIS 3 V15 (licență Franța), SESAM a realizat funcția
conversational remote job entry (lansarea în execuție a
programelor de la terminal);
- același canal de comunicare a permis recuperarea în spațiul
utilizatorului a listingului produs de execuția programelor
lansate;
- după apariția terminalelor Centronics (care puteau utiliza hârtia
perforată standard de imprimantă, cu 132 coloane pe linie),
SESAM a dispus de o facilitate de compactare/expandare a
fișierelor listing livrate de symbiont pentru a fi compatibile cu
caracteristicile fișierelor membre ale zonei partajate utilizator.

Aceste caracteristici i-au asigurat subsistemului SESAM un succes
deosebit, fiind folosit pe scară largă în laboratorul F12 în dezvoltarea de
programe, dar și în numeroase centre de calcul din țară, fiind inclus și în
oferta calculatorului FELIX C-256 cu software-ul aferent pentru export în
țările CAER și în R.P. Chineză.

> Și aplicația SESAM a fost vândută în CHINA, unde era o fericire pentru
studenții care făceau practică, să nu mai consume cartele și hârtie, resurse
critice la ei, pentru că toate programele studenților se făceau pe display. [Viorel Darie]

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-itc50ani/) (arhivat [local](https://cronica-it.github.io/arhiva/#2018))
