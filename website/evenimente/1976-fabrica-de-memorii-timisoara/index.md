---
slug: 1976/fabrica-de-memorii-timisoara
title: 'Este înființată „Fabrica de Memorii Electronice şi Componente pentru Tehnica de Calcul – Timişoara”'
authors: [nmillea]
tags: [intreprinderi]

date: 2024-02-28T18:10:18

event_date: '1976'

---

În anul 1976, secția de producție din cadrul ITC - filiala Timișoara, devine **Fabrica de Memorii Electronice şi Componente pentru Tehnica de Calcul –
Timişoara**, o unitate autonomă în cadrul CIETC.

<!-- truncate -->

Obiectul de activitate iniţial a fost
fabricarea memoriilor pentru calculatoarele electronice. Primul produs a fost modulul
memoriei cu ferite, cu o capacitate de 16 kB pentru calculatorele FELIX – C 256
pentru care nu se cumpărase licenţă de la firma CII, fiindcă matricea cu ferite era
realizată cu inele de ferită de 0,5 mm diametru exterior, tehnologia de fabricaţie fiind
sub embargo – se utiliza în domeniul militar. Ulterior s-au fabricat memorii pentru
familia de maşini de facturat FC-15/16/128/1000, cu import de inele din RDG.

Fabrica de Memorii Electronice şi Componente pentru Tehnica de Calcul a fost
singura fabrică specializată pe producţia de memorii din fostele ţări socialiste şi a
exportat memorii în RDG şi URSS.

Decizia înființării secției de producție în cadrul ITC Timișoara a fost luată
în 1970, după darea în funcțiune a primului calculator la FEA/FCE.

> Cea mai importantă vizită a fost în acel an cea a lui Ilie Verdeț, atunci prim
viceprim-ministru. I-am prezentat calculatorul și la un moment dat am
menționat că modulele de memorie nu sunt cuprinse în licență, dar că avem
preocupări de cercetare în memorii cu ferite la Timișoara. Cineva din suită
(Ioan Avram) mi-a zis cu o voce autoritară să vin imediat la dânsul cu o notă de
fundamentare pentru fabricația memoriilor în țară.
Am mers după câteva zile cu o notă și astfel s-a născut fabricația
industrială de memorii electronice la Timișoara. [Vasile Baltac]

Inițial s-au fabricat memorie cu ferite, cu diametrul de 1,2 mm, pentru masinile de
facturat si contabilizat FC-15 si FC-30.

Începând din 1976 s-au asimilat în fabricaţie blocurile de memorii cu module
de capacităţi diferite: 16 kB, 32 kB şi 64 kB pe bază de know-how preluat de la firma
AMPEX, lideră în domeniu pe plan mondial, însă fără a cumpăra şi licenţa de
fabricaţie (ferite cu diametrul de 0,5 mm).

> Pentru organizarea liniei de fabricație memorii cu ferite la Timișoara
demarasem o cooperare industrială cu firma Ampex din SUA, de la care urma
să achiziționăm anumite utilaje de fabricație. Linia lor de fabricație era în
Hong Kong și am primit invitația împreună cu șeful Filialei Timișoara Walter
Bernath să vedem la fața locului utilajele respective. Deplasarea a avut loc în
> 1976. [Vasile Baltac]

În 1978 a început fabricaţia de memorii semiconductoare MOS folosind un
cip de 4 kB produs de ROBOTRON.

În 1980 a început fabricaţia de ceasuri digitale pentru autoturismul OLTCIT,
din care a produs 10.000 buc./an.

Tot din 1980 s-au fabricat şi:

- MS 100 – un minicalculator pentru aplicaţii în cele mai diferite domenii ştiinţifice,
tehnice şi economice;
- Microcalculatoarele AMIC – după un prototip realizat la ITC – filiala Cluj;
- Microcalculatorul TIM S, care, datorită compatibilităţii cu modelul Sinclair, Anglia,
s-a produs în 5000 exemplare pentru pregătirea tineretului în domeniul
calculatoarelor;
- Staţie grafică, constând dintr-un digitizor pentru formate A0, asimilat pe baza unui
prototip realizat la ITC filiala Cluj.
În paralel s-au mai realizat o serie de alte produse, ca de exemplu: dispozitive
de comandă pentru roboţii de manipulare produşi la Electromotor şi pentru roboţii
de vopsire asimilaţi la Electrotimiş.

> În ianuarie 1990 se discuta crearea unor societăți mixte pentru centrale
telefonice digitale. Eram în guvern și am orientat firma ALCATEL către
FMECTC, cerând să existe și un nucleu de 20-30 software-iști.
Așa s-a născut ALCATEL Timișoara, un adevărat succes, un rol decisiv
revenindu-i lui Dan Bedros ca director general. [Vasile Baltac]

După 1990 Fabrica s-a divizat în 2 unităţi:

- ITC – filiala Timişoara cu activitate de cercetare şi devoltare software, cu 150
specialişti şi
- DATATIM – care a conservat activitatea industrială, cu aproximativ 500 specialişti,
lărgind profilul în domeniul producţiei de echipamente de telecomunicaţii. În 1991 s-a
finalizat un contract de asociere cu firma franceză Alcatel – formând ALCATEL
ROMANIA.
- În 2015 firma franceză Alcatel-Luncet a fost cumpărată de firma Nokia şi divizia din
România şi-a schimbat numele în Nokia Networks SRL cu sediu în Timisoara, bdul
Republicii 21 E şi profil cod CAEN 61- Telecomunicaţii.

Ultimul raport financiar indică pentru anul 2018 umătoarele date: Cifra de
Afaceri 444.058.519 lei, Profit net 13.689.013 lei, Nr. angajaţi 1843.

## Referințe

- INDIE ICPE-CA: _**Revista de istorie a electrotehnicii românești**_, Vol. 5, Nr. 1-2 (arhivat [local](https://cronica-it.github.io/arhiva/#2019))

În INDIE ICPE-CA, Revista de istorie a electrotehnicii românești, Vol. 5, Nr. 1-2, la pagina 99, apare următoarea notă:

> Miu Ion, coordonator, Electronica românească O istorie trăită, vol. III, Ed. AGIR, 2013, cap. VI, pag.
130-134.
