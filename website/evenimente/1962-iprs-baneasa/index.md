---
slug: 1962/iprs-baneasa
title: 'Este înființată „Întreprinderea de Piese Radio şi Semiconductoare” (IPRS Băneasa)'
authors: [nmillea]
tags: [intreprinderi]

date: 2024-02-28T17:23:33

event_date: '1962'

---

În anul 1962, prin H.C.M. 438/1962, este înființată **Întreprinderea de Piese Radio şi Semiconductoare (IPRS Băneasa)**.

<!-- truncate -->

Obiectul de
activitate era „fabricarea de componente electronice pasive şi semiconductoare”. A
fost o întreprindere de stat de importanţă republicană aparţinând MICM, devenit
ulterior MIMUEE, fiind subordonată Centralei Industriale pentru Electronică şi
Tehnică de Calcul - CIETC.

Întrucât livrarea utilajelor şi a documentaţiei devansa programul de investiţii a
viitoarei întreprinderi, în scopul instruirii eşalonate a personalului, primele ateliere de
producţie au fost organizate în incinta uzinei “mamă” Electronica din str. Baicului 82,
la etajul II al corpului 20, pe o suprafaţă de cca 4.000 mp. Aici s-au fabricat pentru
prima dată în ţară tranzistoare de joasă şi medie frecvenţă, diode, condensatoare cu
stiroflex şi condensatoare electrolitice miniatură.

Locaţia finală a IPRS a fost în Băneasa, pe noua platformă industrială care
ocupa un teren de 15,5 ha. Pe acest teren s-au construit 6 hale de producţie care au
fost gândite constructiv, funcţional şi organizatoric astfel că la un moment dat fiecare
din ele să poată deveni o fabrică independentă, toate având comun utilităţile,
respectiv asigurarea cu fluide tehnologice.

Aici s-au mutat toate activităţile desfăşurate în str. Baicului nr. 82, împreună cu
dotările aferente – liniile de tranzistoare cu germaniu şi de rezistenţe, licenţă
Thomson CSF - şi personalul tehnic transferat de la Uz. Electronica. Prin dispoziţia
MICM nr. 392 163 din 14.11.1963 se transferă şi de la ICPE la IPRS Băneasa secţia
de semiconductoare.

De la început, dezvoltarea componentelor electronice – atât pasive, dar mai
ales a celor active – s-a făcut realizând linii de producţie pe bază de licenţe sau
know how de la firme de renume din vest. Cel mai mare efort de investiţii vest din
industria electronică s-a făcut în domeniul componentelor pentru a asigura realizarea
de aparatură cât mai diversă, complexă şi competitivă, pentru acea dată, necesară
dezvoltării ramurilor economiei naţionale. Acest import de licenţe a fost dublat de un
imens efort propriu de creaţie realizat de colective cu o pregătire temeinică atât în
ţară, cât şi la firmele furnizoare, care au permis realizarea de componente
competitive atât pentru intern, cât şi ieşirea la export pe piaţa liberă.

Producţia de componente s-a dezvoltat, atât cantitativ, cât şi calitativ, ajungând
la un spectru de tehnologii care, pentru o singură unitate, este unic în lume. Iniţial
producţia de componente asigura necesarul Uz. Electronica – pentru producţia de
radiorecetoare şi televizoare, dar din anii 1975 destinaţia s-a schimbat ajungând ca
aplicaţiile industriale să consume peste 65% din producţie, aplicaţiile speciale 19% şi
bunurile de larg consum 15%. În timp IPRS Băneasa s-a dezvolat asigurând peste
85% din necesarul de componente electronice pentru producţie de electronică
internă. În anii ‘980 au apărut cereri extrem de pretenţioase, de componente pentru
Centrala Nucleară de la Cernavodă şi pentru Metrou, ceea ce a impus adoptarea
unor măsuri speciale în special pe linia asigurării claselor de calitate diferenţiate.

Producţia IPRS a fost organizată, în locaţia din Băneasa, în felul următor:

- 1962 - Secţia 2700 – Componente pasive;
- 1962 - Secţia 2200 – Dispozitive cu Germaniu de mică putere şi joasă frecvenţă;
- 1969 - Secţia 2300 – Diode şi tiristoare cu Si;
- 1970 - Secţie 2400 – Circuite integrate;
- 1974 - Secţia 2500 – Tranzistoare şi diode cu Si de mică putere.

Pe măsura dezvoltării producţiei a fost pusă în funcţiune şi secţia care asigura
utilităţile întreprinderii.

IPRS a fost creată pentru a furniza componentele necesare
dezvoltării industriei de echipamente profesionale, de automatizări şi tehnică de
calcul, în primul rând pentru dezvoltarea ramurilor industriale ale ţării. Ieşirea la
export a fost permanent condiţionată de asigurarea în cea mai mare măsură a
necesităţilor interne. Însă calitatea garantată a produselor IPRS a creat condiţiile
necesare vânzării acestor componente şi pe piaţa externă. Astfel, s-a exportat, fără
confruntări cu probleme de calitate sau reclamaţii, cca 30% din producţia valorică,
25% din producţia fizică, adică zeci de milioane de componente. Reprezentative în
exportul secţiei 2200 au fost diodele 1N148, BA 244, tranzistoarele 2N2369 A,
BF 173, BB 126, BC 171-174, 2N2222, 2N2222A, BF 458 şi jucăriile electronice.
Secţia 2300 realiza un export semnificativ de punţi auto de 40 A şi 60 A. Secţia 2400
exporta Circuite integrate pe relaţia DC.

În 1990 IPRS avea 9000 salariaţi, a fost privatizată în 1999 şi falimentată după
2000.

## Referințe

- INDIE ICPE-CA: _**Revista de istorie a electrotehnicii românești**_, Vol. 5, Nr. 1-2 (arhivat [local](https://cronica-it.github.io/arhiva/#2019))
- [ro.wikipedia.org - IPRS](https://ro.wikipedia.org/wiki/IPRS)
