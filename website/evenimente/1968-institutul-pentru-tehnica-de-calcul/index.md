---
slug: 1968/institutul-pentru-tehnica-de-calcul
title: 'Este creat „Institutul pentru Tehnică de Calcul” (ITC)'
authors: [vbaltac, ilg-ul]
tags: [institute, cercetare, itc]

date: 2024-01-06T12:14:13

event_date: '1968'

---

În anul 1968 a fost creat **Institutul pentru Tehnică de Calcul (ITC)**.

<!-- truncate -->

Deși decretul de înființare a fost emis in 1967, institutul a fost
creat efectiv în 1968, iar noul sediul a fost gata câțiva ani mai târziu.

Numele inițial a fost **Institutului de Cercetare și Proiectare pentru Tehnica de Calcul (ICPUEC)**, și a suferit numeroase modificări în timp.

> Proiectarea dotărilor ICPUEC a avut un volum mare de incertitudini care
au fost corectate în anii de existență. Au fost însă două informații inițiale
importante.
>
> Una din ele a fost existența în institut a unui centru de calcul care, datorită
greutății mari (1.500Kg/m.p. sarcină pe planșeu) a fost amplasat la primul
etaj. Proiectarea sălii calculatorului s-a făcut utilizând documentația de
instalare a lui IRIS 50. Documentația licenței CII a venit în multe tranșe și s-a modificat continuu toată viața produsului.
>
> A doua informație inițială importantă a fost amplasamentul. ...
> Ideea concentrării în apropierea unei fabrici de automatizări a institutelor
de cercetare cu profil de electronică și calculatoare părea corectă, dar în cazul
ICPUEC (ITC) s-a dovedit o greșeală cu consecințe imediate. ElectroUzinProiect (EUP) a trecut la
realizarea studiului geologic al terenului, studiu care preceda obligatoriu
orice proiect de construcție. Rezultatul a fost catastrofal; terenul bun de
construcție era undeva la peste 10 metri adâncime, într-o zonă cu numeroase
izvoare subterane și infiltrații de la lacul Floreasca. ...
Dacă institutul nu era construit pe piloni care să ajungă la teren construibil
ci se pornea construcția cu mai multe subsoluri permanent ventilate, atunci
suprafața acestor subsoluri „considerate” utile, aducea în limite mai
acceptabile indicatorul lei/metru pătrat.  [Constantin Pașcanu]

Viitorul ITC a fost privat de circa
2.000 m.p. utili, dar a putut fi aprobat și s-a deschis finanțarea lui.

Construcția și-a găsit în timp funcționalitatea, dar bogăția
institutului au fost oamenii.

> Institutul a fost format inițial prin comasarea echipelor de cercetare de
pionierat în domeniul calculatoarelor. În sediul de la București au venit
”veterani” de la IFA, echipele conduse de Victor Toma și Armand Segal. Se
pare că legitimația nr. 1 a revenit lui Ion Căruțașu transferat împreună cu
Gabriel Martin, Maria Mocică, Werner Schatz, Petru Macarie. Victor Toma
și Armand Segal erau încadrați deja șefi de secție, Victor Toma în urma
demisiei din funcția de director științific.
>
> De la IPA au fost transferate persoane atât din laboratoare de cercetare, cât
și pentru un atelier de proiectare. Printre ei Francisc Momeo, care avea un
doctorat obținut în URSS, Lucian Nica, Luci Popescu, Mihai Rigani și Ioan
Ciontea ca șef la proiectare. De la centrul de cercetare în calculatoare al
MApN a venit o echipă numeroasă condusă de Emil Tudor.
>
> În afară de Filiala Timișoara, institutul mai avea o filială puternică la Cluj-
Napoca, oraș care încă se mai numea simplu Cluj. Personalul fusese
transferat de la Institutul de calcul al Academiei care realizaseră
calculatoarele DACICC-1 și DACICC-200. Îi cunoșteam bine din activități
anterioare pe Emil Muntean, care avea un doctorat obținut în URSS,
Gheorghe Farkas, Mircea Bocu, Teodor Rus, Liviu Negrescu, Ștefan Nițchi.
>
> Pe de altă parte institutul angaja deja un mare număr de absolvenți din
promoțiile 1967 și 1968 de ingineri calculatoriști de la Politehnica din
Timișoara, dar și ingineri electroniști, de automatizări, matematicieni, etc.
Printre ei foști studenți de la Timișoara Dan Bedros, Horia Gligor, Petre
Cergan, Ion Șintie.
>
> De la Filiala Timișoara am obținut transferul la București odată cu mine
și pentru Victor Megheșan și Sergiu Budu. Lui Corneliu Mașek îi cerusem
transferul de la IRE Deva la Filiala Timișoara. Am actualizat transferul
pentru ITC București și a venit și el la București. Trei viitoare personalități al
ITC și nu numai.
>
> Victor Megheșan a fost unul dintre cei care au făurit istorie în IT în
România. Participant activ la demararea fabricației industriale de
calculatoare din generația a treia, și-a desăvârșit personalitatea ca manager
al ITC. O carte ”Victor Megheșan, un om, un profesionist, un manager”
apărută după decesul lui prematur arată cât de mult a fost apreciat de
colaboratori.
>
> Sergiu Budu a inovat permanent. Campion național de karting a deschis
o linie de cercetare de echipamente de calcul de bord pentru auto, a trecut și
prin service, după 1989 a fost unul din ”oamenii de la Minolta”. A plecat
dintre noi mult prea devreme.
>
> Corneliu Mașek a fost un profesionist și manager de excepție . De numele
lui sunt legate primele sisteme/subsisteme de operare românești SESAM,
HELIOS și mai, presus de acestea, modestia sa proverbială. A fost unul dintre
pilonii de bază ai ITC. A plecat și el dintre noi mult prea devreme.
>
> Primul director al institutului colonelul ing. Florin Munteanu era
un om integru, decis să-și ducă la capăt misiunea. [Vasile Baltac]

În București, în primii ani, institutul a funcționat în clădirea de la FEA
(etajul 4).
Construcția noii clădiri din Calea Floreasca a durat mai mult decât
s-a estimat inițial, fiind gata prin 1972-1973.

Prima sarcină majoră a institutului a fost asimilarea în fabricație a
calculatorului IRIS 50, a cărui licență era deja achiziționată din 1968 prin
întreprinderea de comerț exterior ELECTRONUM.

Încă din 1970 se decide crearea unei familii de calculatoare FELIX cu
modele mai mici și mai mari decât C-256 (C-32 și C-512/1024), un exemplu
pentru multe alte institute care se rezumau la prelucrarea licențelor. La
propunerea institutului se creează o secție de microproducție de memorii cu
ferite care produce modulul de memorie FELIX neinclus în licență.

Pentru sistemul de operare SIRIS luat prin licență, institutul a dezvoltat SESAM,
un subsistem care permitea accesul multiplu de la zeci de terminale;
a fost un produs de
succes folosit în țară și exportat.

Ulterior a dezvoltat sistemul de operare HELIOS, o versiune românească,
originală, pornind de la sistemul
de operare SIRIS 3 cumpărat din Franţa. A fost livrat cu
calculatoarele FELIX 5000.

Prin 1975 au început discuțiile în CAER (SUMEC) pentru o serie de
minicalculatoare. În urma
discuțiilor s-a adoptat compatibilitatea DEC PDP 11.

> Pentru a dezvolta aceste structuri
pentru minicalculatoare şi pentru a beneficia de pachetele software de test,
inclusiv sisteme de operare, s-a mers pe ideea de compatibilitate cu seria
PDP-11 a firmei Digital. A fost adoptată strategia de a urma leaderul, iar firma
americană Digital era acest leader. Iar pentru a urma leaderul trebuia să-l
avem în „curte” prin produsele sale. Așa se face că am avut în 1976
responsabilitatea, împreună cu firma de comerț exterior „ELECTRONUM”,
de a negocia și achiziționa două sisteme de calcul minicalculator din seria
PDP: 11/10 şi 11/34.
>
> Până la urmă, minicalculatoarele au ajuns în ITC, cu o documentație
bogată, peste ce se obținea la o livrare obișnuită şi s-a deschis posibilitatea
analizei hardware și software a structurilor PDP. [Ioan Tutoveanu]

În 1977 a fost finalizat proiectul pentru Independent I-100 și a început
producția la FCE.

Sistemele de operare pentru I-100, I-102, I-106 au fost
dezvoltate în institut de două colective conduse de Aurel Becea (AMS) și
Nicolae Manea (MINOS).

În perioada 1982-1985 a fost proiectat și omologat calculatorul FELIX C-8010,
dar până la urmă nu a mai fost introdus în producție.

La 1 iulie 1991, Mihai Rigani și Lucia Popescu au creat o societate comercială numită „Software ITC S.A.”, un fel de jumătate din vechiul institut ITC, cuprinzând activitatea de proiectare de software, societate cu capital majoritar de stat, dar și cu acțiuni pe care le puteau cumpăra angajații. Directoare plină a devenit Lucia Popescu, adjunct Mihai Rigani.

Activitatea cu specific hardware a fost reorganizată și personalul
a fost preluat de nou creata societate „ITC Hardware”.

## Referințe

- [itc.ro - ITC](https://www.itc.ro)
- [ro.wikipedia.org - ITC](https://ro.wikipedia.org/wiki/Institutul_pentru_Tehnică_de_Calcul)
- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
- [FELIX C-32](/evenimente/1973/calculatorul-felix-c-32/)
- [FELIX C-512](/evenimente/1977/calculatorul-felix-c-512/)
- [SESAM](/evenimente/1970/sistemul-sesam/)
- [HELIOS](/evenimente/1982/sistemul-de-operare-helios/)
- [FELIX C-8010](/evenimente/1982/calculatorul-felix-c-8010/)
- [INDEPENDENT I-100](/evenimente/1977/calculatorul-independent-100)
