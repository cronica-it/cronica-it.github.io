---
slug: 1981/intreprinderea-microelectronica
title: 'Este înființată „Întreprinderea Microelectronica”'
authors: [nmillea]
tags: [intreprinderi]

date: 2024-02-28T18:17:21

event_date: '1981'

---

În 1981, prin Decretul Consiliului de Stat
nr. 186/9 iulie 1981, publicat în Monitorul Oficial al RSR, partea I, din 14 iulie 1981,
a fost înființată **Întreprinderea Microelectronica**.

<!-- truncate -->

Întreprinderea Microelectronica este amplasată pe str. Erou Iancu pe platforma
industrială Băneasa, având ca vecini pe IPRS şi Institutul de Microtehnologii – IMT.

Dezvoltarea acestui domeniu a avut în vedere că pentru automatizări, robotizări
şi modernizări de orice fel microelectronica şi informatica deveniseră fundamentale,
ori România era în topul exporturilor în câteva domenii care trebuiau să ţină pasul cu
noutăţile mondiale: maşini unelte cu comandă program, foraje de mare adâncime,
platforme marine ş.a.

Microelectronica a fost pusă în funcţiune în dec. 1982, după 6 ani de „pregătiri”
tehnologice şi proiecte realizate la IPRS şi la ICCE în două laboratoare, MOS şi
Optoelectronica, unde s-au dezvoltat primele tehnologii MOS (cu poartă de Al).
Trebuie avut în vedere că domeniul era sub embargo pentru ţările comuniste, astfel
încât nu s-a putut achiziţiona o licenţă, ci echipamente, care au fost montate şi puse
în funcţiune de specialiştii români. Întreprinderea a dispus de spaţii de producţie
pentru circuite integrate de cca 5000 mp, iar pentru optoelectronică de cca 1000 mp.
La înfiinţare, ME a avut în jur de 40-50 angajaţi, majoritatea ingineri, reprezentând
grupul „Microelectronica” de la ICCE. În 1990 avea 900, din care 420 cu studii
superioare, se lucra în 3 schimburi.

Microelectronica a avut 3 secţii: Secţia de „Fabricaţie structuri MOS”, Secţia
de „Asamblare-Testare circuite MOS”, şi Secţia „LED”. Primele două secţii formau
fluxul de fabricaţie pentru circuite integrate MOS. În anii următori secţia „Fabricaţie
Structuri” a dezvoltat Seria CMOS 4000, seria CMOS, CMOS Speciale, NMOS,
PMOS şi Memorii. ME a editat cel puţin 2 Cataloage care conţin cca 200 de tipuri de
circuite integrate MOS, CMOS (circuite logice, memorii semiconductoare dinamice
de 16 kb, microprocesorul MMN 80, memorii nevolatile de 16 kb ş.a.). O parte din
cipurile fabricate erau asamblate şi vândute în ţară, altele în RDG (Combinatul de
Microelectronică din Erfurt). Secţia de Asamblare/Testare circuite MOS a fost pusă
în funcţiune cu ajutorul unel licenţe complete de la SGS-ATES (Italia). În cei câţiva
ani de funcţionare (1983-1990), întreprinderea Microelectronica a cunoscut o
dezvoltare constantă a tehnologiilor de fabricaţie de circuite integrate MOS şi a
complexităţii circuitelor fabricate, dezvoltarea făcându-se pe baza concepţiei proprii.

În afară de MOS, Microelectronica a avut şi o secţie de LED (o clădire
separată) cu tehnologiile de fabricaţie transferate tot de la ICCE. Secţia LED a ars
într-un incendiu prin 1984-85, a fost refăcută, dar nu a mai beneficiat de aceleaşi
echipamente.

În anul 1990, S.C. Microelectronica S.A. a atins vârful său de producţie, dar
dispariţia CAER (care asigura unele semifabricate – „chip”-uri de microprocesoare –
şi piaţă de desfacere) a aruncat-o într-o criză profundă. Nu dispunem de date legate
de mărimea producţiei şi a exportului, deşi Microelectronica a făcut şi export, atât în
ţările socialiste, cât şi în Vest. În perioada 1993-1997 Microelectronica a colaborat cu
Institutul IMT, proaspăt înfiinţat, după care, în 1999 a fost privatizată. Are ca patron
pe dr. ing. Liviu Jalbă, inginer electronist care a angajat personal tehnic din
Republica Moldova, de la fabrica Mezon din Chişinău, ingineri cu experienţă în
fabricaţia de circuite integrate. Din documentarea de pe internet rezultă că în
perioada 1999-2015 Microelectronica a fost foarte activă în câştigarea şi derularea
unor proiecte europene pe diverse domenii, de la ştiinţa materialelor, la realizarea de
circuite integrate şi senzori, până la aplicaţii bazate pe panouri fotovoltaice şi diode
electroluminiscente. Conform datelor raportate, situaţia economică la nivelul anului 2018
este: Cifra de afaceri 1.028.926 lei, Profit net 50.117 lei, nr. angajaţi 17.

## Referințe

- INDIE ICPE-CA: _**Revista de istorie a electrotehnicii românești**_, Vol. 5, Nr. 1-2 (arhivat [local](https://cronica-it.github.io/arhiva/#2019))

În INDIE ICPE-CA, Revista de istorie a electrotehnicii românești, Vol. 5, Nr. 1-2, la pagina 102, apare următoarea notă:

> Întreprinderea Microelectronica este prezentată în acest volum al seriei Electronica românească O
istorie trăită, cap. V.
