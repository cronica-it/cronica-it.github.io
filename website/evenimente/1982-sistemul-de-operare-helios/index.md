---
slug: 1982/sistemul-de-operare-helios
title: 'La ITC începe dezvoltarea sistemului de operare HELIOS'
authors: [ilg-ul]
tags: [itc, felix]

date: 2024-03-02T13:38:29

event_date: '1982'

---

În anul 1982, la ITC începe dezvoltarea sistemului de operare **HELIOS**,
pentru calculatoarele din gama FELIX C-512/1024.

<!-- truncate -->

S-a decis crearea unui nou sistem de operare, care să implementeze
conceptele moderne ale vremii: orientarea pe procese, alocare dinamică a
memoriei, mecanisme puternice de încărcare a programelor sistem și
utilizator, componente reentrante și altele.

> Evident, se pleca de la sistemul de operare SIRIS 3 V15 (a cărui licență era
deținută de România, prin ITC). A fost un efort important, cu suișuri și
coborâșuri, dar plin de satisfacții și reușite. [Mihai Martinovici]

Sistemul a fost dezvoltat în laboratorul F12, condus de Corneliu Maschek.

HELIOS a preluat sursele din
sistemul de operare SIRIS 3 al francezilor, dar s-a restructurat totul, atât la
nivelul gestiunii modulelor SGF pentru accesul la fișiere, cât și algoritmul de
gestiune al task-urilor. În plus, s-a făcut o nouă versiune de SIMBIONT.

Numeroși specialiști de la filialele ITC din Cluj și Timișoara au dezvoltat
compilatoare și asamblor reentrante, valorificând mecanismele avansate ale
sistemului HELIOS.

> Erau cartele foarte multe pentru sistemul HELIOS, erau sute de cutii de
cartele așezate frumos în niște rafturi de metal, ancorate de perete. Erau mai
multe colege din laborator care se ocupau de efectuarea cartelelor de corecții
și transportul cutiilor din laborator spre Centrul de Calcul. Șef peste toate
aceste operațiuni și peste versiuni de corecții și benzi magnetice, era
Gheorghiță Ferenț. [Viorel Darie]

În anul 1985, în cadrul sistemului de operare HELIOS va fi
implementat mecanismul de gestiune a memoriei virtuale.

A fost livrat cu calculatoarele FELIX 5000.

HELIOS a avut și un subsistem UNIX, la care au lucrat mai
mulți, dar în special Dumitru Drăgulete și Horia Ciobanu.

> S-a
muncit mulți ani la sistemul de operare HELIOS, era mai bun ca SIRIS 3, dar
utilizatorii de la centrele de calcul tot SIRIS 3 foloseau, în virtutea inerției.
După Revoluție, au căzut la fel de bine și SIRIS 3 și HELIOS, lumea a trecut
pe minicalculatoare și PC-uri. [Viorel Darie]


## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-itc50ani/) (arhivat [local](https://cronica-it.github.io/arhiva/#2018))
