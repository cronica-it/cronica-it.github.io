---
slug: 1968/licenta-calculator-felix
title: 'România obține licența pentru producția calculatorului „FELIX C-256”'
authors: [vbaltac, ilg-ul]
tags: [calculatoare, felix]

date: 2023-11-01T07:52

event_date: '1968'

---

În anul 1968, România obține din Franța licența calculatorului de
generația a III-a, IRIS 50, care va deveni **FELIX C-256**.

<!-- truncate -->

Preocupările pentru tehnică de calcul au început în anii 1966-1967, când
a fost creată _Comisia Guvernamentală pentru dotarea cu
echipamente de calcul şi automatizarea prelucrării datelor_; aceasta a elaborat
primul program de informatizare a României, în care era prevăzut
ca România să licențieze tehnologia de producere a unui calculator.

Au fost evaluate mai multe opțiuni. Ca urmare a restricțiilor
la care țările din estul Europei erau supuse, obținerea unei licențe
americane nu era posibilă.
Astfel pe lista scurtă au rămas Franța și Germania; oferta Siemens
nu includea fabricația circuitelor integrate.

> Academicianului
Mihai Drăgănescu îi datorăm decizia strategică a achiziționării unei licențe
pentru calculatoare din generația a treia, realizate cu circuite integrate. Au
fost analizate ulterior Studiului oferte de licență și au rămas în competiție
CII – Franța (acționariat Thomson CSF) și Siemens – Republica Federală
Germană.
>
> Oferta Siemens nu includea fabricația circuitelor integrate, dar
calculatorul 4000 (Instalat la Centrul de Calcul al CFR) oferit era preferat de
IPA pentru comanda proceselor. S-a optat pentru oferta CII care includea
ofertele Thomson pentru circuite integrate, Sperac pentru memorii
magnetice pe discuri, de asemenea tehnologia circuitelor multistrat. Pentru
mașini de facturat-contabilizat și de birou s-a încheiat contract cu Friden (ex
Singer BV) – Olanda. Aceste contracte s-au încheiat prin casa de comerț
exterior Electronum, desprinsă din Tehnoimport în scopul contractării și
derulării contractelor de licență. [Constantin Pașcanu]

În luna mai 1968, cu ocazia
vizitei la București, pe fondul poziției autonome a Franței în cadrul NATO,
generalul de Gaulle desconsideră embargoul impus de americani și
semnează cu România un acord secret de colaborare în domeniul informaticii.

La acel moment, ca urmare a unor restricții
impuse de USA la importul de calculatoare performanțe necesare programelor
militare, spațiale, nucleare ale Franței, de Gaulle aprobase realizarea
unei familii de calculatoare în cadrul programului „Plan Calcul”.

Ca urmare a acordului, România a fost acceptată de Franța ca
partener al firmei CII (Compagnie internationale pour l'informatique)
în realizarea primului model de calculator din familia IRIS (IRIS 50).
Acest calculator a fost produs în România sub numele de FELIX C-256.

> Profesorul Drăgănescu
m-a chemat în aprilie 1969 la sediul Comisiei Guvernamentale și, oarecum
conspirativ, mi-a arătat dosarul de licență IRIS-50. Mai târziu am realizat de
ce atâta precauție. Dosarul era înregistrat ”Secret” sau ”Secret de serviciu” și
probabil avea nevoie de tot felul de aprobări formale pentru a mi-l arăta,
operație pe care a sărit-o.
>
> Am constatat că era un calculator fabricat de firma franceză CII, cu o
memorie internă modulară de maximum 256 Kocteți cu ferite, memorie
externă cu discuri magnetice de 7 Mocteți și benzi magnetice, alte
echipamente periferice moderne, sistem de operare funcțional numit SIRIS-2. Tehnologia calculatorului era cu circuite integrate, plăci cu circuite
imprimate multistrat, conexiuni de tip wire-wrapping. Conceptual și
tehnologic IRIS-50 era la nivelul celor văzute de mine în Anglia. Licența nu
acoperea memoria internă cu ferite și echipamentele periferice, dar nu
interzicea achiziționarea lor separat de contractul cu CII sau fabricarea prin
licențe separate. Am înțeles că, prin alte contracte, se achiziționaseră licențe
pentru fabricația de circuite integrate, circuite imprimate multistrat și ca ar
urma sa se construiască o fabrică de calculatoare după modelul fabricii CII
din Toulouse.
>
> Licențele de fabricație calculatoare, circuite integrate, circuite imprimate
multistrat, echipamente periferice performante erau în acei ani de război
rece sub strict control (embargo) al statelor occidentale pentru că erau
considerate de natură a întări capacitatea militară a statelor Tratatului de la
Varșovia.
>
> Mi s-a spus că în România calculatorul se va numi FELIX 256, nume
derivat din denumirea anticei provincii romane DACIA FELIX.
Autoturismele fabricate sub licență tot franceză se numeau deja DACIA, așa
că FELIX va reveni calculatoarelor. Am bănuit că numele de FELIX fusese
stabilit ‚de sus’, probabil cu aprobarea sau din inițiativa lui Nicolae
Ceaușescu. Am sugerat ca înainte de 256 să se adauge un C de la calculator
și s-a acceptat. Documentația se traducea la ITC unde am transmis noul
nume acceptat verbal de Mihai Drăgănescu, așa că nu-mi amintesc să fi
existat vreo aprobare formală. Un fel de co-naș! După C-256, au urmat C-
32, C-32M, C-64M, C-512/1024. Mult mai târziu a apărut FELIX C-8010. Toate
calculatoarele de tip mainframe s-au numit însă FELIX. [Vasile Baltac]

Preluarea documentației de licență a început în 1969 și a continuat în 1970,
la negocierea clauzelor comerciale participând Dogaru și Trăilescu, directorul de la ICE Electronum.

Licența prevedea instruirea în Franța la CII a unui mare număr de
specialiști care să poată apoi demara fabricația și întreținerea hardware și
software a calculatorului. Prima echipă a fost aceea care trebuia să înțeleagă
structura calculatorului și a sistemului de operare.

În 1970, România trimite în Franța (la Louvecienne și Toulouse) mai multe echipe de specialiști de la FCE, ITC și ICI.

> Toată echipa a locuit la Paris
în același hotel Passy Home undeva în
arondismentul XVI, nu departe de
Maison de la Radio – Radio France,
cartier despre care am aflat ulterior că
este probabil unul dintre cele mai
luxoase din oraș. Criteriul a fost însă
apropierea de ieșirea din Paris spre
localitatea Louvecienne, unde era unul dintre sediile CII și mergeam zilnic
cu un autobuz închiriat de firmă.
>
> Cursurile prezentau elemente de noutate și o primă constatare indirectă a
fost că IRIS-50 era o dezvoltare în Franța a calculatorului CII 10070 de fapt
calculatorul Sigma 7 al firmei SDS31 din SUA.
>
> În acei ani încă fiecare
firmă adopta lipsa de compatibilitate ca o metodă de păstrare captivă a bazei
de clienți.
>
> În perioada stagiului aveam discuții frecvente cu colegii mai cu experiență
din grup: Emil Tudor, Francisc Momeo, Gabriel Martin, Daniel Dragoș, Emil
Muntean și nu numai. Atunci mi-a încolțit ideea să ne ocupăm de conceperea
unui calculator mai mic și a unuia mai puternic, adică să realizăm o familie
FELIX. Tudor era entuziasmat de unul mai mic, se gândea chiar să fie
portabil, Momeo de unul mai mare. Am sondat părerea șefilor CII privind
reacția la asemenea preocupări cu ocazia diverselor întâlniri oficiale și
neoficiale. Unul dintre cei cu care am discutat a fost dl. Deleglise, directorul
de cercetare al CII.
>
> După stagiul la CII de trei luni pentru cunoașterea structurii IRIS-50 au
urmat alte numeroase stagii ale personalului ITC și FCE care era în formare.
Pentru asimilarea în fabricație a primelor calculatoare au rămas în
continuare în Franța și au mers la fabrica din Toulouse Victor Megheșan,
Mihai Roșu, Ovidiu Săvulescu pentru asamblarea finală, Riuric Bulgacov
pentru discuri, Ion Olteanu pentru benzile magnetice și Doru Scărlătescu
pentru imprimante. Apoi au mers la Toulouse echipe din nou creata FCE și
la Paris mulți specialiști din ICI. [Vasile Baltac]

ITC trimite la CII Franța trei programatori care lucrează cu
colegii francezi la dezvoltarea sistemului de operare SIRIS:
Gabriel Martin, Nicolae Negoiță și Liviu Negrescu.

Cu această ocazie, echipele din ITC, integrate cu echipe din firma
CII, au participat la punerea la punct a primelor 11 calculatoare IRIS și
au realizat că, de fapt, firma CII vânduse licența de fabricație, bazată
pe un singur calculator IRIS, probabil prototip [Riuric Bulgacov].

> Întors din stagiul la Paris sunt convocat la minister la adjunctul de
ministru Cornel Mihulecea. Era de față Virgil Lefter, directorul tehnic al
centralei și Radu Dordea, inginerul șef al FEA.
>
> Mihulecea ne-a spus că prima platformă de asamblare FELIX C-256 va fi
organizată la FEA, neexistând încă o fabrică de calculatoare. Pe mine m-a
desemnat ca responsabil al platformei și Radu Dordea a primit sarcina să mă
ajute cu tot ce este necesar. Ca pași următori eu i-am desemnat pe Victor
Megheșan, Mihai Roșu și Ovidiu Săvulescu, specializați la CII - Toulouse ca
ingineri pe platformă, iar Radu Dordea pe Florea Tănase, atunci șef de secție,
și pe Mircea Brozici, șef de atelier, ca responsabili pentru asigurarea
condițiilor în FEA.
>
> În anul 1972 s-au lansat prin Electronum cereri de licență pentru
echipamentele periferice din configurația calculatoarelor FELIX care nu
erau cuprinse în licența CII. Pentru clarificarea aspectelor tehnice și
compararea ofertelor a fost alcătuită o delegație din ITC compusă din Mihai
Roșu, Riuric Bulgacov, Anton Dogaru și condusă de subsemnatul. Am vizitat
firmele MDS, CDC, Honeywell, Ampex. O delegație lungă, obositoare, dar
plină de conținut tehnic.
>
> În paralel se discuta
crearea unei societăți mixte cu Control Data Corporation(CDC), la inițiativa
firmei. Datele furnizate de delegația noastră au fost folosite la analiza ofertei
CDC, dar au servit FEPER și ELECTRONUM pentru documentarea
importurilor și la elaborarea în ITC a cuploarelor. [Vasile Baltac]

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
- [BOUCHER Henri: INFORMATIQUE NON AMERICAINE - Première partie](http://www.aconit.org/histoire/iga_boucher/pdf/Vol_E_700-745.pdf), pagina 195/333 (arhivat [local](https://cronica-it.github.io/arhiva/#2012))
