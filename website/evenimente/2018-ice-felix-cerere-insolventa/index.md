---
slug: 2018/ice-felix-cerere-insolventa
title: 'ICE FELIX cere insolvența'
authors: [ilg-ul]
tags: [ice]

date: 2024-02-16T09:56:33

event_date: '2018-07'

---

În data de 18 iulie 2018 [G4Media.ro](https://www.g4media.ro/shut-down-la-fabrica-de-calculatoare-felix-infiintata-in-anii-70-cererea-de-insolventa-se-judeca-luna-viitoare-plus-interesele-imobiliare-din-spatele-afacerii.html) a publicat un articol
despre cererea de insolvență a ICE FELIX.

<!-- truncate -->

## Shut down la fabrica de calculatoare FELIX, înființată în anii 70. Cererea de insolvență se judecă luna viitoare. Plus: Interesele imobiliare din spatele afacerii

ICE FELIX – Fabrica de Calculatoare Electronice SA a depus o cerere de insolvență la Tribunalul București, primul termen de judecată fiind stabilit pentru data de 14 august, anunță [Supervizor.ro](https://supervizor.ro/s-a-ales-praful-de-fabrica-de-calculatoare-felix-cererea-de-insolventa-va-fi-judecata-luna-viitoare-statul-roman-detine-4568-din-actiuni/). Potrivit sursei citate, ICE FELIX este o rămăşiţă a fabricii comuniste care a fost înfiinţată în 1970 şi care în 2008 şi-a vândut mare parte din terenuri şi construcţii pentru suma de 6 milioane euro, bani cu care a acoperit datoriile. A existat şi o reclamă TV celebră – „V-am prins vrăjitoarelor“, despre care se spune că ar fi fost prima producţie 100% românească de după 1989.

Având ca acţionar principal Statul Român (45,68%), societatea a fost lăsată de izbelişte în ultimii ani, astfel că la finalul lui 2015 mai avea 4 angajaţi, active imobilizate de 28.183 lei şi datorii de 2,55 milioane lei, mai scrie Supervizor.ro.

Conform site-ului ANAF, la 31 martie 2018, obligaţiile la bugetele de stat erau de 1.327.664 lei. Societatea nu a mai depus bilanţurile pentru 2016 şi 2017 şi figurează ca inactivă în evidenţele Fiscului, conform unei decizii a Administraţiei Sector 2 a Finanţelor Publice din 9 octombrie 2017.

Digi24 publică în 2015 o investigație în cadrul emisiunii România Furată, intitulată ”ICE FELIX – o afacere extrem de profitabilă predată intereselor imobiliare”

Potrivit sursei citate, din 2006, ICE FELIX își începe drumul spre faliment. Ca să plătească datoriile din vremea privatizării, fabrica scoate la vânzare mai multe terenuri și clădiri. Hala de circuite integrate și 2600 de mp de teren ajung la vecinul Farmexim SA, parte din consorțiul care câștigase licitația de privatizare din 2004.

Tranzacția e contestată la Tribunal, pentru că suprafața de teren vândută ar fi fost mult mai mare decât cea aprobată de acționarii majoritari.
În 2010, SIF Oltenia scoate pe bursă tot pachetul de 12% din acțiuni. În același an, Farmexim SA cumpără tot de pe bursă 10% din acțiunile ICE FELIX. Doi ani mai târziu, la începutul lui 2013, Întreprinderea își cere insolvența la Tribunalul București.
Investigația Digi 24 mai arată că în 2014, fosta glorie din Pipera mai avea patru angajați, o datorie către bugetul de stat de 30.000 de euro, nicio sursă de venit și curtea răvășită de excavatoare. Beneficiarul lucrărilor este Netron Investments SRL, o societate controlată de omul de afaceri grec Ioannis Papalekas.

În decembrie 2014, Papalekas este pus oficial sub acuzare de procurorii DIICOT pentru complicitate la delapidare într-un dosar în care sunt arestați seful SIF Banat-Crișana, Dragoș Bîlteanu, și Najib El Lakis, membru în Consiliul de Administrație al societății.

Omul de afaceri grec este supranumit de presă „Regele Nordului”, datorită investițiilor masive în imobiliare făcute în zona Pipera. Printre acestea se numără și un complex de locuințe și birouri, în valoare de peste 270 de milioane de euro, finalizat în urmă cu patru ani. Imobilele sunt situate peste drum de Fabrica de Calculatoare.

Vezi [aici integral ancheta Digi24](https://www.digi24.ro/special/campanii-digi24/romania-furata/romania-furata-ice-felix-o-afacere-extrem-de-profitabila-predata-intereselor-imobiliare-372024) despre interesele imobiliare din jurul ICE FELIX.

## Referințe

- [g4media.ro - Shut down la fabrica de calculatoare FELIX](https://www.g4media.ro/shut-down-la-fabrica-de-calculatoare-felix-infiintata-in-anii-70-cererea-de-insolventa-se-judeca-luna-viitoare-plus-interesele-imobiliare-din-spatele-afacerii.html)
- [digi24.ro - România furată - ICE FELIX](https://www.digi24.ro/special/campanii-digi24/romania-furata/romania-furata-ice-felix-o-afacere-extrem-de-profitabila-predata-intereselor-imobiliare-372024)
