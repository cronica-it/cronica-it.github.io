---
slug: 1970/calculatorul-felix-c-256
title: 'La FCE/FEA sunt puse în funcțiune primele calculatoare „FELIX C-256”'
authors: [tdmihu, vbaltac]
tags: [calculatoare, felix, ice]

date: 2024-03-01T10:07:30

event_date: '1970-09'

---

În luna septembrie 1970 primele două calculatoare au sosit din Franţa și au fost puse în funcțiune de inginerii români. Au fost urmate de kit-uri complete ce au fost asamblate în fabrică, după care treptat s-a trecut la integrarea producției.

<!-- truncate -->

În 1970 clădirea FCE nu era încă gata, a fost pusă în funcțiune abia pe 1 ianuarie 1972; până atunci toată activitatea s-a desfășurat în clădirea învecinata FEA.

> Primele două calculatoare IRIS produse în Franţa au sosit în România, ambalate în nişte cutii mari, şi au fost depozitate la FEA în fundul halei de asamblare. [Traian Mihu]

Echipa care a primit sarcina să pună în funcţiune cele două calculatoare IRIS 50 venite din Franţa era condusă de Călin Spiride şi Mihaela Ionescu, împreună cu echipa venită de la ICPUEC (viitorul ITC) în frunte cu Victor Megheşan, Mihai Roşu, Rigani ş.a.

> „Aceste IRIS 50 reprezentau tehnologia cea mai avansată de atunci, cu TTL-uri, cu cablaje dublă faţă cu găuri metalizate, wrapping; bineînţeles că erau erori de cablaj cât cuprinde, mai erau şi componente defecte. Punerea la punct a unui astfel de calculator dura şase luni. Echipa ICPUEC era, în mare, cea pe care am pomenit-o. Din echipa FEA făceau parte cei doi, care erau şcolarizaţi în Franţa, eu şi încă doi colegi stagiari ca şi mine, Andrei Gayraud şi Turcu Gheorghe. Echipa ICPUEC era compusă din şapte oameni, toţi şcolarizaţi câte 8 luni în Franţa; noi eram doar cinci la număr, din care trei proaspăt absolvenţi; atunci vedeam prima dată obiectele respective. A trebuit să punem mâna şi să citim pe rupte. După o lună, timp în care am parcurs manualele, ne-am apucat de treabă, pentru că era un fel de concurs: care dintre echipe termină mai repede şi mai bine. Erau nişte teste care, dacă erau trecute, calculatorul putea fi dat în exploatare. Echipa noastră a reuşit să pună prima la punct calculatorul IRIS; poate am avut şi puţin noroc, dar se spune că norocul ajută pe cei mai buni. Cel puţin, Călin Spiride şi Mihaela Ionescu erau cu totul deosebiţi“. [Traian Mihu]

După cele două IRIS-uri, care veniseră gata asamblate din Franţa, au venit în următorii doi ani kit-uri complete ce se asamblau în fabrică, li se efectuau testele şi erau date în exploatare. Astfel a început
producția calculatorului **FELIX C-256**, primul reprezentant al familiei FELIX. [Traian Mihu]

În 1970, la Expoziția Realizărilor Economiei Naționale (EREN) a fost prezentat
și calculatorul FELIX C-256, într-un stand amenajat chiar în mijlocul
pavilionului central, calculatorul fiind vedeta expoziției. [Vasile Baltac]

> În tot acest timp s-a lucrat la integrare. S-a început cu partea de construcţii metalice, mase plastice şi, treptat, s-a trecut şi la integrarea, asimilarea şi fabricarea unor componente electronice. În final, cam după cinci ani, IRIS 50 ajunsese să fie integrat cca 90%. [Traian Mihu]

Producția de serie a început în anul 1972.

## Referințe

- [en.wikipedia.org - Felix C](https://ro.wikipedia.org/wiki/Felix_C)
- [Traian (Dorin) Mihu - Fabrica de Calculatoare](/amintiri/2008/tdmihu-aminitiri-fabrica-de-calculatoare)
