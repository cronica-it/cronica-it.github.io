---
slug: 2014/vbaltac-carte-victor-meghesan
title: 'Vasile Baltac (coordonator) - Cartea „Victor Megheșan - Un om, un profesionist, un manager - Evocări”'
authors: [vbaltac]
tags: [carti, evocari]

date: 2024-03-03T19:57:13

event_date: '2014'

---

import { PdfLink } from '@site/src/components/PdfLink';

În anul 2014, la Editura InfoRapArt din Galați, a apărut cartea
**Victor Megheșan - Un om, un profesionist, un manager - Evocări**.

<!-- truncate -->

---

## Prefaţă

**Victor Megheşan - parte a istoriei TI din
România**

Schimbările tehnologice din ultimii zeci de
ani au fost rapide, dese, şi cu impact extraordinar
în viaţa societăţii. Adesea luăm aceste schimbări
ca normale şi uităm pe aceia care le fac posibile,
desigur cu excepţii notabile, ca un Alan Turing,
Bill Gates sau Steve Jobs.

În România de azi te poţi bucura de toate
beneficiile revoluţiei IT, echipamente, software,
aplicaţii. Ele nu au apărut din senin. Sunt
rezultatul unor zeci de ani de evoluţie în care,
chiar dacă echipamente, programe sau concepte
au devenit depăşite, zecile de mii de oameni care
au creat în IT reprezintă moştenirea cea mai
valoroasă a istoriei domeniului în România.

În 1989, cu toate dificultăţile autarhiei din
deceniul 9 al secolului XX, România avea deja
peste 100 mii specialişti IT, era o forţă în Europa
de Est şi schimbările politice au descătuşat energii
şi au condus la o nouă etapă în dezvoltarea
tehnologică, socială şi umană în ţară.

Victor Megheşan a fost unul dintre cei care
au făurit istoria IT în România. Tânăr cercetător la
MECIPT în Timişoara, apoi participant activ la
demararea fabricaţiei industriale de calculatoare
din generaţia a treia, şi-a desăvârşit personalitatea
ca manager al Institutului pentru Tehnică de
Calcul, unitatea de elită a IT-ului românesc.

A participat direct şi activ la crearea unei
industrii de software, la apariţia teleprelucrării, la
crearea de mini şi microcalculatoare, la primele
aplicaţii industriale ale calculatoarelor, printre
care cele de o maximă importanţă destinate
centralelor nuclearo-electrice.

A îndrumat mulţi cercetători pe drumul
spinos al afirmării. A reuşit, înainte de toate, să fie
un om modest şi pentru care realizările sale
profesionale erau simple motive de bucurie.

Victor Megheşan, printr-o viaţă exemplară
şi o prezenţa fertilă în miezul evenimentelor din
istoria IT din ţara noastră, se înscrie, fără îndoială,
în galeria personalităţilor de seamă care au făurit
această istorie.

Prof. Univ. Dr. Vasile Baltac<br/>
Bucureşti, mai 2014

## Referințe

- Vasile Baltac (coordonator): _**Victor Megheșan - Un om, un profesionist, un manager - Evocări**_, Editura InfoRapArt, Galați 2014, (arhivat de la [vioreldarie.ro](https://www.vioreldarie.ro/Creatii/Vasile%20Baltac%20&%20colectiv%20-%20Victor%20Meghesan%20-%20Evocari%20Revizuit.pdf)) <PdfLink href="https://github.com/cronica-it/arhiva/releases/download/2014/vbaltac-victor-meghesan-evocari-revizuit.pdf"/>
