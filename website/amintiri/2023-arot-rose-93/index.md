---
slug: 2023/arot-rose-93
title: "Articolul lui Adi Rotaru la CNIV 2023 - Conferința ROSE '93"
authors: [arot]
tags: [conferinte]

date: 2023-12-12T07:08:29

event_date: '2023-10-27'

---

Pentru conferința „CNIV 2023 - 30 de ani de Internet în România”,
care a avut loc pe 27 Octombrie 2023 la Universitatea Politehnica
București, Alexandru Rotaru a contribuit un articol intitulat
„Contribuții ale Asociației Utilizatorilor de Unix din România
(GURU) la formarea primilor administratori pentru servicii Internet
în anii 1992-1996”, din care extragem capitolul
**Conferința ROSE’93 și primul contact cu programul fundației
SOROS „Computere pentru licee”**.

<!-- truncate -->

---

Ne-a luat circa 4 luni să ne decidem cum să se numească conferințele și cu greu am ajuns la ROSE (Romania Open Systems Event), la sigla conferinței și la
sigla asociației noastre ca membru în EurOpen. După asta am construit un comitet de program internațional (împreuna cu EurOpen) și un comitet de organizare intern și am ales Cluj pentru prima conferința (ROSE '93). Primii invitați care au acceptat să participe au fost Jeff Haemer din la Universitatea din Boulder Clorado și Sergey Kusnetsov președintele grupului de Unix din Rusia. Am încercat să invităm citeva dintre firmele din Europa pe care le întâlnisem la Utrecht în 92, pentru a avea ceva bani, La ROSE '93 am reușit acest lucru cu USL, SunSoft și Garmhausen & Partner.

Între timp, în prima jumătate a anului 1993 numărul de distribuții Linux pe dischetă creștea de la o lună la alta și începusem să trimitem cărți de la editura O›Reilly și Associates în universități, prin colaborare cu Free Unix for Romania. În plus la începutul anului 1993 am înregistrat prin EUnet România domeniul guru.ro și am construit adrese de email pentru toți membrii GURU. Instantaneu am început să comunicăm cu toți cei pe care îi cunoscusem la Utrecht ca și cum ne-am fi cunoscut dintotdeauna. Tot board-ul nostru avea acum zeci de contacte în toată lumea. Ulterior la Praga în 1994 la INET›94 am primit un fel de carte de telefon, cu adresele email de pe Internet înregistrate până la jumătatea anului 1993 și țin minte că figuram acolo alături de președintele SUA, alături de Vinton Cerf sau Richard Stallman ori John Quarterman. Singura diferență era că adresele noastre erau cu 4 litere în timp ce ale lor cu 3 litere, pentru că erau chiar de la început acolo pe Internet (adică din anii 80).

Pentru pregătirea conferinței ROSE '93, desfășurată în perioada: 30 sept – 1 oct 1993, a trebuit să depunem un efort considerabil. În primul rând nu știam unde este mai bine să organizam evenimentul și în al doilea rând nu aveam banii necesari pentru acest eveniment.

Pentru a anunța din timp programul, că să avem și prezență internațională, am apelat la unii dintre cei mai activi colaboratori ai GURU din Cluj, printre care: prof. Kalman Pusztai, conf. Emil Cebuc și ing. Marius Joldos, toți de la Universitatea Tehnică din Cluj, ing. Dan Barlutiu, de la IIRUC Cluj și mai ales Adrian Ivanov, vicepreședintele GURU. Și cei din București au fost total implicați în organizare: prof Irina Athanasiu, Daniel Dumitriu, Dragoș Daneti, Serghei Dumitrescu și Cati Marineci, toți de la GURU.

Pentru a avea spațiu și logistică pentru expoziție am ales ca loc de desfășurare Casa de Cultură a Studenților din Cluj, iar ca invitați străini nu am reușit să aducem decât doi din zona asociațiilor de Unix: Jeffrey Haemer din partea Usenix și Sergey Kusnetzov, președintele asociației de Unix din Rusia, de la Academia de Stat din Moscova. Din păcate Richard Stallman nu a putut veni, dar am distribuit „GNU
Manifesto” către toți participanții ROSE '93. Am avut însă și alți participanți din străinătate, atât din zona universitară cât și din partea firmelor după cum rezultă din programul conferinței ROSE '93.

Câteva detalii îmi amintesc și acum: cum am călătorit pe drumul București – Cluj, cu o dubiță plină cu documentație și cu cei doi invitați preluați din București, cum am stat o noapte întreagă cu doua grupe de studenți de la Politehnica din Cluj coordonați de prof Kalman Pusztai ca să sortăm volumele. Tot așa îmi amintesc cum am rezervat cu colegii de la IIRUC camere la toate hotel-urile din Cluj neștiind câți oameni vor veni în total sau cât de mult a contat coctail-ul organizat în seara zilei de 29 septembrie la Hotel Belvedere din Cluj pentru a stabili o comunicare directă minimală cu participanții pe care îi cunoșteam atunci în mică măsura. Așa ne-am cunoscut cu Horia Gligor, din Timișoara care avea să ne ajute foarte mult în viitor dar și cu Mihai Jalobeanu din Cluj pe care l-am întâlnit atunci pentru prima oară.

Dar după aceea și satisfacția a fost pe măsură. Ne uitam în sala de expoziție cum se trimiteau email-uri prin dial-up (cu ELM) către Usenix despre ceea ce se întâmpla la Cluj. Pe culoare și în standurile firmelor era o interactivitate permanentă iar sala de conferința era mai tot timpul plină. Acolo am anunțat pentru prima oară public inițiativa coordonată de Marius Hâncu: „Free Unix for Romania” și am prezentat lucrarea acestuia, am vorbit despre principalele tendințe din IT, free software și Internet ale momentului. În expoziție au fost prezente cam toate firmele importante din România. Primii operatori de rețele de pachete comutate: Logic Telecom și RTNS au avut prezentări, Nini Popovici a prezentat stadiul de implementare din acel moment al RoeduNet și prof Trandafir Moisa a prezentat firma Intercomp, că prim operator de comunicații Internet prin VSAT din România. EUnet ne-a asigurat suportul de comunicații prin dial-up pe toată durata evenimentului.

Peste 3 săptămâni de la ROSE '93, la deschiderea conferinței Lisa'93, a lui Usenix din Monterey. California s-a vorbit despre ROSE '93 și despre România în fața a 2000 de participanți.
Datorită conferinței ROSE '93 am avut ocazia să ne întâlnim cu Jonathan Peizer, la fundația SOROS din București, unde ne-am dus ca să restituim un împrumut de 200 USD. Acolo Nicolai Sandu, coordonatorul programului fundației SOROS: „computere pentru liceele din România” ne-a prezentat pe noi cei de la GURU. Noi
i-am propus lui Jonathan Peizer ca toate rețelele ce vor fi donate la licee să aibă câte un server Linux și cu traineri de la GURU să formăm administratorii de sistem. Practic atunci s-a stabilit pornirea viitoarei rețele a liceelor din România. Practic acesta este momentul în care GURU a început să participe la programul „computere pentru licee”.

## Referințe

- [cniv.ro - Alexandru Rotaru - Contribuții ale Asociației Utilizatorilor de Unix din România (GURU)](https://cniv.ro/documents/26/CNIV_Volum_Aniversar_2023_-_Versiune_Online_DPxioQg.pdf) (arhivat [local](https://cronica-it.github.io/arhiva/))
