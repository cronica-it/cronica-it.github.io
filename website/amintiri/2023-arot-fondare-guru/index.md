---
slug: 2023/arot-fondare-guru
title: 'Fondarea asociației GURU'
authors: [arot]
tags: [asociatii, autor:alexandru.rotaru]
# date: 2023-12-11T23:09:40
date: 2013-11-27

---

Adi Rotaru relatează cum, în martie 1992, a fondat asociația **GURU – Grupul Utilizatorilor Români de Unix**.

<!-- truncate -->

Am fost la început cel mult 20 de membrii fondatori, iar după un an, în octombrie 1992, aveam peste 100 membrii înscriși.

Noi atunci am plecat în primul rând de la situația noastră ca profesioniști proveniți din colective de cercetare și care eram forțați atunci, la începutul anilor 90, din motive materiale, să lucrăm aplicații triviale (programe de contabilitate, personal, gestiune s.a..) Al doilea punct de plecare a fost lipsa de aplicații software din România, cam pentru orice domeniu, în condițiile în care nu existau bani pentru cumpărarea unor programe cu licența, pentru platforme standard de tip IBM PC sau pentru stații de lucru cu procesoare RISC. Toate aplicațiile vechi, erau fie dezvoltate sub RSX-11M pe minicalculatoare sau pe microcalculatoare sub CP/M, ISIS II, SFDX. Aplicațiile existente nu rulau pe IBM PC sau pe alte platforme hardware din acea perioadă.

Un mare noroc a fost că GURU a apărut într-un moment crucial pe plan internațional. Trebuie să ne amintim că încă din 1985 apăruse Free Software Foundation înființată de Richard Stallman iar în 1991 Linus Torvalds inventase kernel-ul Linux plecând de la sistemul Minix distribuit de Arthur Tanenbaum în universități. În august 1992 independent de GURU, dar aproape simultan cu noi, pe newsgroup-ul emigrației române: `soc.cult.romanian` s-a anunțat inițiativa „Free Unix for România” coordonată de Marius Hâncu de la CRIM Montreal. Imediat am luat legătura cu Marius Hâncu prin colectivul lui Mircea Bodea de la Facultatea de Electronică din București dar și cu prof Irina Atanasiu de la Catedra de Calculatoare din București și cu prof Kalman Pusztai de la Catedra de Calculatoare din Cluj pentru distribuția Linux-ului și a cărților primite prin donații de la români aflați în universități din Europa și Statele Unite.

Încă din primele momente ne-am propus încă două obiective pe lângă distribuția de Free Software:
a) să ne înscriem în EurOpen, federația grupurilor de Unix din Europa și proprietara rețelei EUnet
b) să lansăm o serie de manifestări de promovare pentru Open Systems, cu participare internațională, deschise atât pentru firme cât și pentru personalități din domeniu. Acestea aveau să se numească ROSE. Prima conferința va fi organizată în 1993 la Cluj.

Legătura cu lumea universitară a existat încă de la început prin prof Irina
Athanasiu, care a implicat activ încă de la început la întreaga activitate GURU, dar și alții : prof Mircea Bodea de la Facultatea de Electronică și Telecomunicații din București și prof. Kalman Pusztai de la Catedra de Calculatoare de la Universitatea Tehnică Cluj – Napoca.

Afilierea la EurOpen nu era posibilă decât dacă cineva din partea GURU mergea personal să confirme înscrierea. Primul eveniment important din calendarul anului 1992 în timpul căruia care se putea finaliza afilierea era conferința „Open Forum '92” organizată la Royal Dutch Fairgrounds din Utrecht în 23-27 nov 1992 de către UniForum, USENIX și EurOpen.

Open Forum'92 era într-adevăr ceva grandios. Toate firmele importante erau reprezentate la nivel de CEO (Unix Systems Laboratories prin Roel Piper; SCO prin Doug Michels sau Oracle prin Larry Elisson). Din primul moment am fost preluat de niște persoane foarte comunicative care m-au introdus direct în această lume (Ellie Young și Eric Allman de la Usenix; Richard Jaross de la UniForum sau Mick Farmer și Hellen Gibbons de la EurOpen). De exemplu la standul Oracle se cînta jazz și
am întrebat de ce fac ei asta (vorbim despre perioada în care se prezenta Oracle 7). Răspunsul a venit prompt: „noi am finalizat engine-ul de baze de date și acum ne ocupăm de integrare verticală pe layere a aplicațiilor”. Evident nu au pomenit nimic despre Sybase, principalul lor competitor care urma să devină în 1993 SQL Server la Microsoft. La standul Data General se găsea celebra serie de platforme AViiON iar la Sillicon Graphics și la Sun Microsystems erau expuse cele mai rapide stații grafice din lume.

Acolo am interacționat cu un număr semnificativ de personalități care ne-au promis în marea lor majoritate sprijin pentru activitatea GURU din România.

Prezentările din sala de conferințe erau impecabile, după un program coordonat de nume celebre: Andrew Tanenbaum, Arno Penziasl, Doug Michaels, Charels Reill sau Roel Piper. Erau peste 100 speakeri din 17 țări. Se putea discuta orice cu acești oameni, începând cu ce a stat în spatele fiecărui proiect și terminând cu ce se vă întâmpla în tehnologie în următori 4-5 ani. O sală cu terminale era conectată la Internet și tot de acolo se realizau experimental demonstrații cu Tuxedo la Unix Systems Laboratories. Este prima dată când am văzut cum se distribuie tranzacțiile de baze de date prin Internet pe mai multe servere aflate pe diverse continente și fusuri orare, chestiuni explicate și demonstrate direct de CEO-ul de la USL: Roel Piper. Atunci când am întrebat care sunt cele mai bune sinteze scrise la acel moment despre Internet mi-au recomandat pe loc trei broșuri ale lui John Quartermann scrise impecabil și redactate de UniForum, pe care le păstrez și azi. Abia mai târziu am aflat că el a propus pentru prima oară în 1989 denumirea RIPE.

Toți pe care i-am întâlnit, mi-au explicat că așa ceva trebuie să organizăm și noi în România, pentru că oamenii să înțeleagă cum se dezvoltă tehnologiile și că or să ne ajute. În special cei de la EuroOpen și Usenix ne-au promis din prima clipă că vor aduce speakeri în România și că vor munci cot la cot cu noi la organizare. Deja îmi imaginam cum o să stau în România alături de Eric Allman sau Tom Christiansen și să sortez volumele viitoarelor conferințe.

Din Utrecht m-am întors cu un număr mare de contacte, cu multe cârti și cu hotărârea clară de a porni o serie de conferințe cu tematica „Open Systems” în România.

## Referințe

- [cniv.ro - Alexandru Rotaru - Contribuții ale Asociației Utilizatorilor de Unix din România (GURU)](https://cniv.ro/documents/26/CNIV_Volum_Aniversar_2023_-_Versiune_Online_DPxioQg.pdf)  (arhivat [local](https://cronica-it.github.io/arhiva/))
