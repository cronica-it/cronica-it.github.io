---
slug: 2018/golteanu-itc50-amintire-de-neuitat
title: 'Gabriel Olteanu - Contribuția la volumul ITC-50: „ITC o amintire de neuitat”'
authors: [golteanu]
tags: [itc]

date: 2024-03-12T13:28:48

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Gabriel Olteanu a
contribuit un capitol intitulat
**ITC o amintire de neuitat**.

<!-- truncate -->

---

Cercetător științific principal gr. 2
<br/>Laboratorul de Unități Centrale

În 1977, când mi-am încheiat cei 7 ani de studii
universitare, eram proaspăt absolvent al
University of Manchester, Computer Science,
MSC, BSC, după ce primii doi ani îi urmasem la
Politehnica din Bucureşti. Am beneficiat de o
repartiţie guvernamentală şi, din 5-6 posibile
locuri de muncă foarte promiţătoare, l-am ales pe
acela care m-a atras ca tip de activitate:
Cercetarea.

Fiind primul contact cu un loc de muncă, entuziast şi fără experienţă, pot
spune că aşteptările variau între „linişte şi pace” şi ”să nu mă bucur de
tinereţe”.

Respectând regulile vremii, trebuia să fiu iniţial încadrat în producţie,
aşadar mi-am făcut intrarea prin Centru de Calcul, cu o tangenţă minimală
la nivel de activitate. Ţinta şi alocarea reală a fost Laboratorul condus de
Mihai Roşu, anume în colectivul lui Adrian Stoica care realizase
minicalculatorul Independent 100.

Ucenicia şi evaluarea potenţialului meu s-a făcut prin testarea produsului,
a diferitelor scenarii şi componente, având acces la documentaţie şi
structură. Am avut atunci şansa de a contribui prin recomandări personale
la corecţii.

A fost un debut promiţător, fiind cooptat în echipa de proiectare a noii
versiuni Independent 102F, calculator cu arhitectura şi structura optimizate,
pentru a îndepărta hibele vechii metamorfoze a unui cuplor inteligent de
discuri în unitate centrală (Independent 100), dar şi de a îmbunătăţi
performanţa şi funcţionalitatea.

Echipa de proiect, aleasă pe cinste, strâns coordonată şi urmărită de
Adrian, s-a pus pe treabă.

S-a pornit de la documentaţia de bază ce consta în setul de instrucţiuni
(care trebuiau emulate şi pe arhitectura avansată) şi de la proiectul unităţii
centrale. Realizarea lor constituia prioritate maximă pentru a putea adăuga
apoi, în jurul lor, celelalte componente: memorie, cuploare periferice şi,
desigur, **Procesorul de virgulă mobilă**, al cărui „tată” am devenit.

Sincronizarea activităţilor, accesul la resurse, colegii cu documentaţia,
tehnicienii care ne ajutau la realizarea prototipului, partea de circuite
imprimate, echiparea şi testarea, erau făcute fără „Project management”,
dar într-o colaborare amicală, greu de închipuit şi realizat în orice instituţie,
fără entuziasmul vârstei, încredere şi mai ales puţină nebunie.

Timpul trecea repede, etapele şi fazele se succedau şi aşteptarea generală
era realizarea prototipului şi acceptarea acestuia pentru producţie.

Trebuie să recunosc faptul că Procesorul de virgulă mobilă era opţional,
deci şi prioritatea mea de acces la resurse era mai scăzută. Iată un exemplu
de referinţă. Era prin anul 1985, după naşterea fetei mele, când s-au
identificat erori în rularea unor programe scrise în Fortran, iar eu am fost
programat să le rezolv în „schimbul 3”. Ziua eram acasă, încercând să ajut
familia, iar de la 8-9 seara intram la lucru, de unul singur de multe ori, pentru
identificarea greşelilor şi eliminarea lor. Exista şi presiunea timpului, data
omologării!

Pot să recunosc că, deşi vârsta era în favoarea mea, aveam momente în
cele 9 ore de lucru când oboseala mă dobora. Încercam să aţipesc 15-20
minute, ca apoi să o iau de la capăt.

Am reuşit!

Plăcerea a fost cu atât mai mare, cu cât arhitectura şi proiectul de virgulă
mobilă se abătea de la referinţă. Am încercat să introduc în proiect noutăţile
învăţate la facultate, „lucru în paralel” şi speranţa unei performanţe mai
ridicate decât referinţa.

Am avut bătăi de cap cu componentele de circuite integrate (împinse la
limita specificaţiilor şi fabricate în URSS), cu intrarea şi ieşirea în paşii
paraleli, deci pregătirea secvenţelor duble şi apoi tratarea lor la închidere.
Mai dificilă a fost rezolvarea unor cazuri speciale, cazuri care erau
dependente de arhitecura referinţei. Acestea generau nişte coduri specifice,
deci trebuia să fac şi o simulare a unor posibile greşeli, care erau tratate într-un mod particular de sistemele de operare.

După acest succes deosebit al colectivului, au urmat şi efectele asupra
noastră. Adrian a ajuns director, iar Sorin Guiman şi cu mine am fost
avansaţi şefi de laborator. Sorin coordona laboratorul de Memorii şi
Periferice. Eu pe cel de Unităţi Centrale.

Sarcina mea nu a fost uşoară. Urma să fructific experienţa acumulată în
laboratorul domnului Francisc Momeo din „epoca FELIX”, într-un moment de
mari dificultăţi financiare şi schimbări majore de „modă” în proiectare
hardware, spre direcţia minicalculatoarelor. A trebuit să coordonez
transformarea unui proiect care trena în acest laborator, în unul viabil, de
minicalculator pe 32 de biţi unitate centrală, cu virgula mobilă emulată şi
foarte compact în dimensiuni şi consum. Beneficiar a fost Fabrica de
memorii Timişoara, făceam deplasări lunare acolo. Important este ca am
reuşit!

Integrarea în noul colectiv, coordonarea strânsă a lui Adrian la nivel de
proiect, ideile locale şi rolul meu de intermediar, eforturile normale ale unui
proiect, ne-au ţinut ocupaţi până în 1989 când, după omologarea cu sistem
de operare standard, specific familiei de calculatoare, rulam şi descopeream
sistemul UNIX.

Pot spune că au fost cei mai frumoşi ani (13 la număr) de meserie. Am
reuşit să realizez ceva, să colaborez cu oameni minunaţi (nu pot da nume
deoarece sunt foarte mulţi şi nu doresc să omit din greşeală pe cineva) şi să
îmi formez baza de cunoştinţe în domeniu, dar şi un mod de viaţă şi muncă.

ITC, îţi sunt recunoscător!

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
