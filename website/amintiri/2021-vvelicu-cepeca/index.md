---
slug: 2021/vvelicu-cepeca
title: 'Vasile Velicu - „Centrul de Perfecționare a Cadrelor în Informatică, Calcul Electronic și Consultanță” (CEPECA)'
authors: [vvelicu]
tags: [cepeca]

date: 2024-03-23T09:25:18

event_date: '2021'

---

În lucrarea „Istoria informaticii româneşti: apariţie, dezvoltare şi impact”, publicată în anul 2021 la editura Matrix Rom, Vasile Velicu a contribuit cu un capitol intitulat **CEPECA - Centrul de Perfecționare a Cadrelor în Informatică, Calcul Electronic și Consultanță, un rol important în dezvoltarea informaticii în România**.

<!-- truncate -->

---

În orice ramură de activitate, calitatea resursei umane are
un rol esențial în obținerea de rezultate optime și cu
eficiență. În acest context, vom descrie activitatea de
pionierat în domeniul informaticii (începând cu anul
1967) și o parte din contribuțiile importante aduse de
_Centrul de Perfecționare a Cadrelor_ (CEPECA) prin
_Unitatea de Prelucrare Automata a Datelor, devenită
apoi, Centrul de Perfecționare a Cadrelor în Informatică,
Calcul Electronic și Consultanță_ (CPCICEC). Această
unitate de informatică are contribuții importante în
formarea, pefecționarea și specializarea personalului de
informatică din România, în realizarea de proiectele
dezvoltate și implementate în diverse întreprinderi. De asemenea, vom descrie și o parte din activitatea desfașurată de către personalul acestei instituții într-un număr mare de Centre și Oficii de Calcul din țara, contribuții care au reprezentat un suport real în istoria dezvoltării informaticii pe plan național.

## I. CEPECA – Centrul de Perfecționare a Cadrelor de Conducere

CEPECA, înființată în martie 1967, la propunerea academicianului _Mircea Malița_, Ministru Adjunct al _Ministerului Afacerilor Extene_ la acea dată, eminent deschizător de drumuri pentru știință și progres, a fost o unitate model, unică în România, născută din colaborarea dintre _Programul Națiunilor Unite pentru Dezvoltare_ (PNUD), _Biroul Internațional al Muncii_ (BIM) și _Guvernul României_ prin _Ministerul Muncii_.

Scopul Centrului a fost pregătirea cadrelor de conducere din întreprinderi, promovarea metodelor moderne de organizare și conducere a întreprinderilor și formarea de informaticieni, introducerea tehnicii de calcul în gestiunea întreprinderilor.

Astfel, au fost organizate programe pentru:

- _Perfecționarea conducerii și organizării unităților economice_ adresate: directorilor generali, directorilor de departamente (producție, financiar contabil, comercial),
- _Gestiunea personalului_, a șefilor de servicii de _organizarea și normarea muncii_ (studiul muncii) etc.
- _Programe de Formare și perfecționare în informatică_ adresate: analiștilor de sistem, programatorilor, inginerilor de sisteme, operatorilor de calculatoare, șefilor de proiecte, instructorilor.

Sediul CEPECA era amplasat în afara Capitalei, în regim de rezidență, într-un cadru plăcut (parc), propice pentru cursanți pentru a se dedica studiului, de a schimba opinii și a socializa. CEPECA avea o dotare de excepție: săli de curs utilate cu mijloace audio-vizuale moderne, spații de cazare generoase (mai târziu a fost construit și un hotel), bibliotecă excepțional dotată cu cărți de specialitate, ce nu puteau fi găsite altundeva în România acelor vremi, restaurant - cantină, bar, sală de festivități, teren de fotbal, sală de sport, terenuri de tenis cu nocturnă, o grădină superbă cu flori, pomi fructiferi, păsări diverse (păun etc.). În anul 1968 a fost construită clădirea _Centrului de Calcul_ utilată cu un calculator mare, modern, IBM 360 - model 40 și apoi și cu calculatoare românești (Felix C - 256 și minicalculatoare - Independent și Coral).

Transformarea proiectului ONU într-un adevărat și de necontestat BRAND al României, în povestea de succes a _primei școli de management din România_, a unicei și inegalabilei CEPECA nu ar fi fost posibilă fără contribuția esențială a omului providențial _dr. ing. Ion Niculescu_ (Johnny), cel care, numit Director general, s-a dedicat implementării proiectului, cu trup și suflet, cu pricepere și exigență, cu eleganță și stil, cu umor și curaj, punându-și amprenta atât pe formă, cât mai ales pe fond. Personalitate de excepție, ing. Ion Niculescu, prin implicarea sa totală, în proiectul care a marcat adevăratul început al _managementului și informaticii de gestiune_ la noi în țară. Acesta a exercitat, prin exemplul personal, prin demnitatea și distincția sa, prin deosebitele lui calități de manager, o influență covârșitoare asupra carierei, dar și asupra conduitei tuturor celor care au trecut pe la CEPECA, reușind să dea startul pentru ceea ce va deveni așa-numita _cultură de firmă_ și pe care noi am perceput-o ca fiind spiritul CEPECA. A știut să capteze toate energiile, ne-a învățat să fim conștienți de valoarea noastră, să fim demni, să fim responsabili, să ne implicăm, să colaborăm. Ne inclinăm recunoscători și azi, cu admirație în fața spiritului rămas tânăr și la 98 de ani.

Trebuie amintit și rolul important pe care l-a avut în demararea cursurilor de formare a specialiștilor în informatică și a proiectelor pilot privind informatica de gestiune, _prof. univ. dr. ing Paul Constantinescu_, primul director al _Unitații de Prelucrare Automată a Datelor_, matematician și inginer, cu o carierea universitară de excepție, venit de la _Centrul de Calcul al Universității din București_ (CCUB), colaborator apropiat al academicianului Grigore C. Moisil.

## II. Centrul de Perfecționare a Cadrelor în Informatica, Calcul Electronic și Consultanță în Informatică

În cadrul Centrului, pe parcursul întregii sale existențe (1967 - 1992) s-au dezvoltat multiple activități de instruire și de cercetare, de proiectare și implementare de aplicații informatice. O să încercăm, în cele ce urmează, să le menționăm pe cele care au avut un impact real și care au condus la dezvoltarea informaticii românești pe o scară largă și care au fost mai apropiate de domeniile noastre de cunoștinte și responsabilități.

### Activități de instruire

Activitatea de instruire s-a axat pe direcții care s-au constituit într-un suport real de dezvoltare a informaticii pe plan național: cursuri pentru _formarea specialiștilor în informatică_, cursuri pentru _conducătorii în informatică_ (directori Centre de Calcul, șefi Oficii de Calcul, mari sau mici), cursuri pentru _perfecționarea pregătirii specialiștilor în informatică_ din diverse domenii. Multe dintre aceste cursuri au reprezentat un pionierat în domeniu. Cursurile au fost ținute, la început, de _experți străini selecționați și apoi de specialiștii români_ ce urmaseră cursuri de specialitate la instituții de prestigiu din Europa (_Anglia, Franța, Germania Federală, Belgia, Austria_ etc.), în general sub patronajul IBM.

Cursurile menționate au avut în marea lor majoritate următoarele caracteristici: erau programate în 2/3 cicluri în care se expuneau problemele teoretice, însoțite de aplicații practice, iar în pauzele dintre cicluri cursanții elaborau o lucrare/proiect cu date reale din întreprinderea/instituția unde activau. Această lucrare/proiect era susținută la sfârșitul ultimului ciclu în fața unei comisii și în fața colegilor de curs, ceea ce făcea posibil schimbul de cunoștințe între cursanți. Fiecare curs era însoțit de suporturi de curs și studii de caz elaborate de specialiștii Centrului. De asemenea, specialiștii Centrului acordau asistență tehnică cursanților în elaborarea lucrarilor/proiectelor finale.

### Cursuri pentru formarea specialiștilor în informatică

Începând cu anul 1968 s-a pus problema formării specialiștilor în informatică, datorită faptului că erau recunoscuți ca specialiști în informatică numai cei care terminau _Universitatea din București_ – secția Matematică și informatică, _Academia de Științe Economice_ - Facultatea de Calcul economic și cibernetica economică și a _Institutului Politehnic București_ - Facultatea de Automatica și calculatoare. Apoi, odată cu dotarea unităților economice cu tehnică de calcul
produsă în România și înființarea de _Centre de Calcul și Oficii de Calcul_, era imperios necesar să fie formați specialiști capabili să realizeze aplicații informatice în unitățile în care activau.

Astfel, CEPECA, prin _Unitatea de Prelucrare Automata a Datelor_, a reprezentat în istoria informaticii din România un sprijin real, organizând, pentru prima dată la nivel național și pe scară largă, Cursuri de formare pentru: _programatori, analiști de sisteme informatice, programatori (ingineri) de sistem, operatori calculator, șefi proiecte, instructori în informatică_.

### Cursuri de programatori

Cursurile de programatori se axau în principal, pe însușirea tehnicilor de programare, elaborarea schemelor logice de program, scrierea și testarea programului, întocmirea documentației tehnice de programare, precum și însușirea unuia din limbajele de progrmare mai des utilizate precum FORTRAN, COBOL, ASSEMBLER, iar apoi limbajele moderne C și PASCAL.

### Cursuri de analiști sisteme informatice

Aceste cursuri s-au desfășurat aproape pe întreaga durată a existenței Centrului. Ele se bazau, în principal pe însușirea metodologiei de proiectare a sistemelor informatice: _analiza sistemului informațional, stabilirea cerințelor pentru noul sistem informatic, proiectarea generală, proiectarea detaliată, elaborarea specificațiilor de programare, testarea sistemului_. Cursanții își alegeau un proiect din unitățile economice de unde proveneau pe care îl dezvoltau pe parcurs, urmând metodologia prezentată la curs. Aceste cursuri au fost urmate de mii de cursanți, ei devenind apoi pionii principali în dezvoltarea de aplicații informatice în unitățile economice.

Nu mai puțin importante, deși cu o anvergură mai mică (număr mai redus de cursanți), au fost _cursurile pentru formare de ingineri de sistem și operatori_, care pregăteau specialiștii pentru întreținerea sistemelor de operare și pentru operarea calculatoarelor, _cursurile pentru șefi de proiecte_ (viitorii șefi de proiecte informatice) și _cursurile penru instructori_ (pentru cei care urmau să țină, la randul lor, cursuri în informatică).

### Cursuri pentru conducători în informatică

Scopul acestor cursuri, unicele cu acest profil din România, susținute în cadrul CPCICEC, a fost de a prezenta conducătorilor de unități informatice, tehnicile moderne de conducere, metodele și tehnicile noi apărute în domeniu, modalități de dezvoltare ale unităților pe care le conduceau. Un mare rol în pregătire îl avea proiectul pe care fiecare participant îl elabora și care constituia sursa schimbului de experiență cu ceilalți participanți. Din această categorie de cursuri fac parte următoarele: Cursuri pentru directori de Centre de calcul; _Cursuri pentru șefi de Oficii de calcul, mari sau mici; Cursuri pentru șefi de servicii informatice (proiectare, programare, implementare, exploatare)_.

### Cursuri pentru perefecționarea pregătirii specialiștilor în informatică

Scopul acestor cursuri a fost acela de a prezenta, celor care erau deja specializați în informatică, noutățile apărute în diversele domenii ale informaticii: metode noi de analiză și proiectare, baze de date, produse software noi ce puteau fi folosite în realizarea de aplicații etc.

În cele ce urmează, amintim câteva din aceste cursuri:

- Programare structurată - Cursurile de programare structurată, primele ținute în țară, prezentau un model nou de programare și noi tehnici de programare care conduceau la realizarea unor programe de calculator eficiente, sigure în funcționare și ușor de întreținut. Tehnicile respective se bazau în principal pe modul de structurare a datelor (_structuri lineare, alternative, repetitive_), pe descompunerea în subprobleme până se obțineau module simple și relative independente.
- Analiza și proiectare structurată - Cursurile de analiză și proiectare structurată, de asemenea, printre primele din țară, prezentau două metode moderne în domeniul analizei și proiectării: _analiza structurată și proiectarea structurată_, abordări care asigurau o coerență metodologica pe întregul ciclu de realizare a sistemelor informatice. În felul acesta, se eliminau slăbiciunile interfețelor dintre etape/faze de realizare a sistemelor/aplicațiilor informatice, cea mai problematică, fiind incoerența dintre reprezentarea rezultatelor analizei de sistem/cerințe și proiectarea specificațiilor pentru
noul sistem. Această nouă metodologie a fost intrdusă și la cursurile de formare a
analiștilor de sisteme informatice.
- Baze de date și sistemul de gestiune baze de date Socrate și Baze de date relaționale. Sistemul de gestiune baze de date Oracle - Aceste cursuri, având și ele grad de pionierat în România, au avut o largă audiență, timp de aproape 15 ani fiind urmate de un număr impresionant de cursanți. Cursurile se susțineau, fie la sediul Centrului, fie la sediul beneficiarului (Centre teritoriale de calcul (CTCE), Centre de calcul din unităti economice) și se axau, în principal, pe prezentarea conceptelor de baze de date ierarhice și relaționale, modalităților de structurare a datelor, funcțiilor bazelor de date și a facilităților oferite de Sistemul de gestiune a bazelor de date _Socrate_ și apoi Sistemul de gestiune a bazelor de date _Oracle_. Cursurile au avut un mare rol în schimbarea mentalității informaticienilor prin trecerea de la proiectare „cu fișiere” la proiectarea „cu baze de date”, prin trecerea de la aplicații informatice la sisteme informatice integrate și au condus la adaptarea metodologiei de proiectare prin existența în sistem a ”bazei de date”.
- Prelucrarea informațiilor grafice - Cursurile de prelucrare a informațiilor grafice se bazau pe produsul GPX (_Graphic Package Extended_) și pe limbajul GPL (_Graphic Programming Language_), ambele dezvoltate în cadrul Centrului și erau destinate specialiștilor din domeniile economice și de cercetare, care aveau nevoie de reprezentări grafice, cu date rezultate din diferite procese de proiectare sau de simulare matermatică. Produsele au fost o noutate în domeniul graficii pe minicalculatoare și al proiectării asistate de calculator. Un mare atu al produsului GPX a fost portabilitatea acestuia pe diferitele sisteme de calcul disponibile în acea perioadă, atât minicalculatoare cât și microcalculatoare. De reținut, organizarea și altor cursuri, interesante prin tematica abordată, dar evident cu un număr mai redus de participanți: _Proiectarea sistemelor în timp real, teletransmiterea și teleprelucrarea datelor, Prelucrarea informațiilor bibliografice, Controlul proceselor industriale, Robotică_.

## III. Proiectare și implementare de aplicații informatice

### Proiecte pilot în întreprinderi

Încă de la inceputurile sale, CEPECA, prin _Unitatea de Prelucrare Automata a Datelor_, a inițiat și a participat, cu asistență internațională, la proiectarea, realizarea și implementarea primelor aplicații informatice, destinate gestiunii întreprinderilor. Primele întreprinderi pilot au fost _Uzinele 23 August, FMUAB, Dacia și Policolor_, urmând apoi și altele. Aplicațiile informatice erau cu precădere din domeniile: personal, financiar, controlul și urmărirea stocurilor, planificarea și programarea producției etc.

### Aplicații informatice în întreprinderi și instituții

Din multiplele aplicații informatice realizate de experții Centrului, împreună cu specialiștii din unitățile economice respective, pot fi menționate următoarele:

- Realizarea de diverse aplicații informatice de gestiune la: I.M.U. Bacău, Unio Satu-Mare,
CUG Iași, Relonul Săvinești, I.M.G.B, Vulcan, Portul Constanța; Danubiana, I.M. Roman;
- Implementarea pachetelor de programe PMS și CLASS la I.M.G.B;
- Implementarea pachetului de programe CLASS la Uzinele 23 August (secția Motoare) și Unio
Satu Mare;
- Utilizarea Sistemului de gestiune a bazelor de date SOCRATE la realizarea de baze de date
specifice la: Ministerul Comunicațiilor (Gestiunea informațiilor tehnice și comerciale privind rețelele și abonații telefonici, proiect realizat împreună cu un colectiv de la ICI), Institutul Român de Cercetari Metalurgice (Sistem de documentare a standardelor/referințelor metalurgice), FCTB (Elaborarea proceselor tehnologice, proiect realizat împreună cu un colectiv din ITC);
Implementarea produsului GPX în unele unități militare care proiectau și produceau echipamente militare, dar și în institutele de proiectări județene, cum ar fi cele din Cluj- Napoca, Galați, Iași, Sibiu, precum și în cadrul Institutului Proiect București;
- Utilizarea analizei și proiectării structurate în dezvoltarea proiectelor: Conducerea producției la URAC București și Gestiunea teritoriului la IGFCOT București;
- Realizarea produsului software pentru „Decuparea optimă a reperelor dreptunghiulare“, la Combinatul de Prelucrarea lemnului PIPERA și la Șantierul Naval Galați;
- Modelarea și realizarea software (PERT) pentru organizarea și optimizarea liniilor de producție la Uzinele 23 August, Republica, UNIO Satu Mare, Uzinele Mecanica Bacău etc.;
- Modelarea și realizarea software pentru optimizarea proceselor de revizie/reparație pentru procesele de fabricație continuă la Uzinele de Fire Sintetice Săvinești - Piatra Neamț;
- Modelarea și realizarea pachetului de programe OSCAR - Optimizarea Structurii Culturilor Agricole din România.

Trebuie adaugate și produsele software realizate în cadrul Centrului pentru cursurile de conducători (directori, șefi de departamente etc.) - studii de caz, simulări manageriale precum:

- Pachetul de programe CBPACK pentru utilizarea metodei Cost-Beneficiu în studiile de fezabilitate a proiectelor complexe;
- Metode de planificare și control în rețea (PERT) utilizate în managementul proiectelor complexe;
- Jocul de întreprindere „Analizează și Decide“ - (simulări manageriale computerizate).;
- Sistem de Instruire Asistată de Calculator (SIAC-FIAC), primul proiect de e-Learning din România, prin care materialul didactic utilizat la cursurile aferente era pe suport magnetic și era utilizat în mod interactiv în cadrul procesului de învățare.

## IV. Colectivul CPCICEC

De remarcat rolul important pe care l-au avut în organizarea și conducerea Centrului, directorii acestuia: _Valerie Marinescu_ (1970-1990) - _director general_ și _Adrian Nica_ (1970-1990), _Ion Stăncioiu_ (1970-1982), _Vasile Velicu_ (1984-1991) - _directori adjuncți_. Activitățile de instruire și de realizare de aplicații informatice în întreprinderi și în instituții au fost susținute de un colectiv de excepție, de circa 70 de experți, persoane profesioniste, responsabile, cu spirit de echipă, animate de solidaritate profesională, deschise la tot ce era nou, dispuse să tranfere cunoștințele pe care le aveau către participanții la cursuri sau către cei care participau la realizarea de aplicații informatice, deschise la orice colaborare cu alte instituții de profil, dacă această colaborare era în slujba progresului informaticii.

Cu scuzele de rigoare pentru eventualele omisiuni, vom încerca să-i amintim pe acei care au avut o contribuție _mai de durată și mai consistentă_ în activitățile menționate mai sus și anume: _Victor Popescu, Crișan Davidescu, Ion Faur, Jean Mircea Bogdan, Mariana Zverca, Virgil Chichernea, Nicolae Damian Iordache, Ioan Costescu, Vladimir Firța, Dan Farcaș, Alexandru Ioachim, Viorel Dobrescu, Ștefan Stan, Ilie Leau, Dan Martinov, Nicolae Dinu, Rodica Pilat, Vic Goldenberg, Marian Băluță, Hermiona Lazea, Sorin Vlasiu, Sorin Dragnea_.

## Mulțumiri

În final, doresc să mulțumesc colegilor mei: _Virgil Chichernea, Viorel Dobrescu, Sorin Dragnea și Ileana Aldi Popa_ pentru prețioasele informații pe care mi le-au furnizat și pentru sugestiile făcute pentru întocmirea acestui material.

## Despre VASILE VELICU

A absolvit Liceul Nicolae Bălcescu (azi, _Colegiul Național Sfântul Sava_) din București, în anul 1959, și apoi _Institutul Politehnic București, Facultatea de Energetică, secția Automatică și calculatoare_, în anul 1964, _prima promoție de ingineri în automatică și calculatoare din țară_. După absolvitea facultății, a lucrat la _Institutul de Studii și Proiectări Energetice_ (1965 - 1967) ca inginer proiectant, unde pe lânga proiectele
specifice _Atelierului de Automatizări_, a participat la efectuarea unor studii privind modelarea proceselor din cazanele cu aburi din termocentrale (utilizând un calculator analogic al _Centrului de Calcul al Universității din București_ (CCUB), condus de academicianul _Grigore Moisil_) și privind introducerea calculatoarelor de proces în termocentrale. În decembrie 1967 s-a angajat la CEPECA, în cadrul _Unitații de Prelucrare Automata a Datelor_, devenită apoi _Centrul de Perfecționare a Cadrelor în Informatică, Calcul Electronic și Consultanță_.

În anul 1988 a obținut titlul de doctor în urma susținerii tezei „Proiectarea proceselor tehnologice asistată de calculator”, în specialitatea: Organizarea și conducerea intreprinderilor. A avut și o activitate didactică universitară ca asistent asociat la Institutul Politehnic București, Catedra de Electrotehnică, disciplina Electrotehnică (1965 - 1969)) și la Academia de Studii Economice, Catedra de Informatica, disciplina Baze de date (1974 - 1977). A părăsit Centrul în anul 1992. Timp de aproape 25 de ani a deținut funcțiile de expert instructor, expert instructor principal, șef colectiv, director adjunct tehnic (în ultimii 8 ani). S-a implicat direct (prin cursuri și proiecte) la: formarea primilor specialiști analiști de sistem; realizarea primelor proiecte pilot de sisteme informatice de gestiune; organizarea cursurilor pentru conducători în informatică; introducerea în informatica românească a conceptelor de baze de date, sisteme de gestiune a bazelor de date, a utilizării sistemelor Socrate și Oracle; implementarea produsului de firma CLASS (IBM) în activitățile de planificare și programare a producției; coordonarea activităților de instruire, proiectare și implementare de proiecte informatice în întreprinderi și instituții, la nivel de colectiv și la nivel de Centru.

În perioada 1992 - 1994 s-a transferat la _Camera de Comerț și Industrie a României_ (1992 - 1995), unde a participat la înființarea noului _Centrul de informații pentru afaceri_, în calitate de director adjunct. Începând cu anul 1995, timp de 3 ani, a activat ca manager al Departamentului comunicații date (nou inființat), promovând produsele Alcatel pe piața de networking din România. În perioada 1998 – 2004 a fost manager de vânzări în Oracle Romania, promovând produsele Oracle (licențe de baze de date și aplicații) în sectorul Public și sectorul de Telecomunicații.

Începând cu anul 2008 și-a desfășurat activatatea în firma Datanet Systems (firmă înființată în 1998, al cărei co-fondator a fost), în calitate de administrator - director general, având o contribuție importantă la dezvoltarea și evoluția firmei, firmă ce s-a impus pe piața românească prin calitatea serviciilor oferite în proiectarea și implementarea rețelelor de date, voce, video.

S-a retras din activitate la sfârșitul anului 2014.

## Referințe

- Marin Vlada (coordonator): _**Istoria informatizării Românești - Apariție, Dezvoltare și Impact**_ Vol. 5, Editura Matrix Rom, București 2021 (arhivat [local](https://cronica-it.github.io/arhiva/#2021))
