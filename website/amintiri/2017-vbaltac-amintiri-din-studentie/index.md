---
slug: 2017/vbaltac-amintiri-din-studentie
title: 'Vasile Baltac - Amintiri din studenție'
authors: [vbaltac]
tags: [amintiri]

date: 2024-02-25T11:22:30

event_date: '2017'

---

În anul 2017, Vasile Baltac a publicat la Editura EXCEL XXI Books
cartea intitulată **Politehnica din Timișoara - Electro 1957-1962**; în continuare sunt preluate câteva paragrafe extrase de autor.

<!-- truncate -->

---

## Memorii - Anii de studenție

### Admiterea

Anul 1957. Notele din liceu mi-au asigurat poziția de șef de
promoție și o diplomă de merit cu care puteam intra fără
examen la orice facultate din țară. Câștigător al Olimpiadelor
de matematici faza pe țară și aflat pe primele locuri ca
rezolvitor de probleme la Gazeta Matematică, aveam o
pregătire solidă la disciplinele din care se selectau testele de
admitere.

Așa că visurile și intențiile mele mergeau către două
facultăți la mare modă în anii aceia: electronică sau fizică
atomică. Electronica, pentru că o asociam cu calculatoarele
electronice despre care ne vorbise Grigore C. Moisil la
olimpiade, și fizică atomică datorită discuțiilor din acei ani
despre fizica nucleară și al prestigiului Institutului de fizică
atomică.

> Nu aveam de unde să știu, pe atunci elev la
Ploiești, că exact în acel an, acolo, la IFA, Victor
Toma punea în funcțiune CIFA-21, primul
calculator electronic din România! Și nici, mai
ales, pentru evenimentele ce vor urma, că la
Timișoara la Facultatea de electrotehnică
începuse proiectul construirii unui calculator
electronic MECIPT.

Mă mai bătea gândul și către facultatea de matematici ale
cărei culoare și mai ales amfiteatrul Spiru Haret le cunoșteam
bine de la Olimpiade. Acolo era și sediul Gazetei Matematice.

Istoria consemnează de fapt mulți oameni de știință care s-
au înșelat în previziuni „Cred că piața mondială este
probabil de 5 calculatoare”, Thomas Watson, președinte IBM
(1943), „Nu există nici un motiv ca oamenii să aibă acasă un
calculator”, Ken Olson, președinte Digital Equipment
Corporation (1977).

### Alexandru Rogojan

Cursul predat de profesorul Rogojan mi-a adus mult
așteptatele noțiuni de electronică. Preda corect, inteligibil.

Cursul era puțin în afara preocupărilor secției și nu a produs
suficient impact. Electroniștii anului, Viorel Vițan și Remus
Telescu, nu păreau impresionați. Spre sfârșitul cursului, deci
în anul 1961, am auzit de la curs primele noțiuni de
programare.

> Parcă aud și acum: - Ia pe A4 din memorie și ….

Am stabilit atunci o relație profesională cu Alexandru
Rogojan, relație care a durat până la decesul acestuia în 1984.

Trecerea mea la MECIPT la absolvire nu a văzut-o cu ochi
buni, dar poziția mea în relația cu rectoratul și decanatul2 a
făcut să fiu acceptat de dânsul și chiar folosit ca punte între
catedră, adică el, și MECIPT. Am primit ore și am participat în
1964 la crearea primei promoții de ingineri în specialitatea
calculatoare electronice, care au absolvit în 19663. Are meritul
incontestabil al acestui proiect.

Mi-a fost conducător de doctorat și am devenit doctor –
inginer în 9 noiembrie 1972. Relația mea cu Alexandru
Rogojan a marcat un eveniment probabil rar în istoria
doctoratelor din România. Dânsul nu era doctor, dar conducea
doctorate conform unei legi din acei ani. A vrut neapărat să
devină doctor și a susținut teza privind CETA în anul 1974.
Unul dintre membrii comisiei care i-a acordat doctoratul am
fost eu, fost doctorand al lui, alături de Kaufman și cred că și
de Mircea Petrescu.

A lucrat mulți ani să creeze un calculator electronic pe care
l-a botezat CETA. L-a terminat prea târziu, în 1972, când
România avea deja o industrie de calculatoare produse prin
licență și CETA nu mai putea reprezenta un progres.

> Rivalitatea dintre Lowenfeld și Kaufman pe de o
parte și Rogojan pe de altă parte atingea
paroxismul. Kaufman m-a rugat în august 1962,
la angajarea formală la MECIPT, să nu cumva să-
i spun lui Rogojan cum funcționează un
calculator, adică faptul că după executarea unei
instrucțiuni registrul de adresă al instrucțiunilor
este incrementat. Era convins că Rogojan nu știe
acest detaliu (!) și că din acest motiv nu poate
finaliza calculatorul său. Când a aflat Rogojan nu
știu, dar în 1972 în fine CETA a funcționat.

M-am întrebat de multe ori ce ar fi fost dacă la repartizare
m-aș fi dus cu normă întreagă la catedra de electronică
industrială. Nu a fost cazul, Rogojan nu a manifestat această
dorință. Dar probabil nu m-aș fi dus, doream MECIPT.

Profesorul Rogojan mai era cunoscut și pentru faptul că
aparatele și instrumentele noi și bune le ținea numai pentru el
într-un dulap, și că era autoritar și răzbunător.

> Trăsătura de răzbunător este de regulă acordată
prin folclor urban. Totuși am avut un caz.
Tehnicianul de la MECIPT, Victor Balosin, a
făcut facultatea la seral. A avut ambiția să
termine numai cu 10, dar profesorul Rogojan i-a
dat nota 5, inclusiv la reexaminare. Balosin
susținea că apartenența la MECIPT era cauza.
Balosin a obținut reexaminare la Politehnica din
București cu profesorul Mircea Petrescu și a luat
10 (!)

### Începutul la MECIPT

Descrierea de mai sus ar putea lăsa impresia că studenția a
însemnat cursuri, seminarii, proiecte, practică, vacanțe și cam
atât. Nu era așa. Citeam mult, mă pasiona filosofia și în
particular Spinoza.

Nu uitasem de Gazeta Matematică pe care o citeam relativ
regulat, dar nu mă mai preocupa rezolvarea de probleme. Mi-am amintit de Grigore C. Moisil și pledoaria lui pentru
calculatoare citind în anul 1958 articolul „Mașini electronice
de calcul”, o prelucrare a unui articol al academicianului
sovietic S. S. Lebedev.

Nu știam că într-o încăpere vecină cu sala noastră de
cursuri se proiecta și construia un calculator electronic numit
MECIPT prin abreviere de la Mașina Electronică de Calcul a
Institutului Politehnic Timișoara.

Până într-o zi din anul 1961, când mă oprește pe coridor
Wilhelm Lowenfeld, pe care îl cunoșteam din 1959 de când ne
fusese îndrumător de practică la Uzinele Republica din
București1. Mi-a propus să particip la construirea MECIPT sub
forma unui cerc științific studențesc și apoi să lucrez la
MECIPT după absolvire.

Eram în al nouălea cer. Norocul îmi surâdea să fac ceea ce
visasem. În jurnalul meu am notat în 21 ianuarie 1962: „… mi
s-a promis că voi avea un post la calculatorul electronic
(Lowenfeld)… În același sens mi-au vorbit tov. Decan şi tov.
Groșanu. Singurul care îmi place este calculatorul. ... Îmi
pare bine că am putut elabora 3 proiecte. Am făcut o
dimensionare a circuitelor cu diode (matrici decodificatoare)
care se află acum la MECIPT-1. Colectivul de la acest
calculator are o caracteristică: entuziasm + pasiune.”

Viitorul meu începuse să se profileze.

## Referințe

- [vasilebaltac.net - Anii de studenție](https://www.evocari.vasilebaltac.net/home-1/slalom-printre-două-lumi-memorii/anii-de-studenție)
