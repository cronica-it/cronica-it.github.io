---
slug: 1985/ilg-fonturi-cu-diacritice
title: 'Programul de scris cu caractere mari, sau cum am ajutat eu regimul comunist'
authors: [ilg-ul]
tags: [amintiri]

date: 2024-02-25T12:39:03

event_date: '1985'

---

În anii 80, pasiunea pentru sisteme de operare și compilatoare nu m-au făcut celebru, în schimb un mic utilitar care scria cu diacritice a avut un succes neașteptat.

<!-- truncate -->

---

Mașinile de scris m-au fascinat, cu țăcănitul lor ritmic, încă din școală. În clasa a XII-a, sub pretextul necesității de a scrie lucrare de diplomă, am reușit să îmi conving părinții să cumpărăm, de la consignația, o mică mașină de scris. Nu era nouă, dar era perfect funcțională. Mi-a plăcut pentru că era un model compact, și în plus scria pe românește, adică avea toate diacriticele la locul lor.

Prin '85, când am avut acasă un micro-calculator L/B 881 cu CP/M pe care puteam rula WordStar, am descoperit avantajele unui editor de texte, și mașina de scris a devenit desuetă.

Era totuși o problemă, WordStar-ul și imprimanta nu scriau pe românește, și tabela ASCII nu oferea suport pentru altceva decât engleză. Cum în acei ani lipsa unui standard nu era un motiv de descurajare, am făcut rapid o reasignare a unor caractere speciale, am modificat generatorul de caractere din computer și am făcut ceva hack în imprimantă ca să afișeze diacriticele.

![robotron](https://cronica-it.github.io/imagini/1985/ilg-fonturi-cu-diacritice/printer-robotron-k6312.jpg)

Soluția a fost adoptată rapid la Lixco, și Lix chiar a modificat PROM-ul cu generatorul de caracter din imprimantă ca să scrie direct cu diacritice.

Când L/B 881 a început să fie produs în serie la CCAB, una dintre utilizările obișnuite era ca editor de texte pe românește.

Cum-necum, o asemenea mașinărie se pare că a ajuns și la secretariatul Comitetului Central, faimosul CC al PCR.

Intr-o bună zi, cred că era prin '88, mă abordează Nelu Afendulis, care conducea secția de producție de la CCAB și orchestra vânzările, și îmi zice: „Liviu, secretarele de la CC întreabă dacă nu putem face ceva ca să poată tipări pe românește cu un font mai mare?”

Pe vremea aceea se știa că Ceaușescu, care nu mai era chiar tânăr, ca să nu poarte ochelari când citea discursurile la congrese și alte ședințe, avea textele scrise la o mașină de scris specială, care imprima niște caractere foarte mari.

Am înțeles despre ce e vorba, și am cerut o pagină cu setul de caractere din acel font de dimensiuni mari.

Am muncit ceva să re-pictez toate caracterele ca să corespundă cu modelul dorit, și în final din WordStar se puteau tipări texte cu acele caractere mari, în limba română.

Am predat programul și nu am primit nicio solitare ulterioară. E foarte posibil ca Ceaușescu chiar să fi citit discursuri tiparite cu acest program!

Dar povestea nu se încheie aici.

În '89, după ce în noaptea de 24 spre 25 ianuarie 1989 Securitatea i-a arestat pe jurnaliștii din grupul lui Petre Mihai Băcanu pentru că au încercat să scoată o gazetă împotriva guvernului, restricțiile privind deținerea de mașini de scris s-au înăsprit și toți posesorii de asemenea mașini au primit scrisori să se prezinte la Miliție pentru a da _extemporale_, adică pentru a scrie un text din care se putea deduce un fel de amprentă unică fiecărei mașini de scris. (Miliția știa cine sunt posesorii deoarece exista obligația declarării lor la achiziționare).

Și mai stricte au fost restricțiile privind imprimantele, cu care la o adică se puteau imprima manifeste mult mai ușor decât cu mașinile de scris, și cei care aveau imprimante împrumutate de la serviciu au trebuit să le ducă înapoi.

Cand am aflat asta, eu, care aveam imprimanta de la CCAB, și o foloseam intensiv în activitatea de dezvoltare de programe (la acel moment cred că lucram la mașina telex pentru CCAB), m-am dus la Nelu Afendulis și l-am întrebat: „Cum facem cu imprimanta, chiar trebuie să o aduc înapoi? Că mie îmi trebuie, nu pot să lucrez fără ea.” Nelu, care era un maestru în găsirea de soluții diplomatice la orice problemă, s-a gândit puțin, după care mi-a răspuns: „Nu, tu nu trebuie să aduci imprimanta înapoi, dacă întreabă cineva o să le spun că tu lucrezi la programul de scris cu litere mari pentru Șefu, și nu o să mai aibă nimeni curaj să zică nimic!”

Și uite-așa, nu numai că am ajutat regimul comunist, chiar la cel mai înalt nivel, dar am și profitat de pe urma acestui ajutor!

## Referințe

- none
