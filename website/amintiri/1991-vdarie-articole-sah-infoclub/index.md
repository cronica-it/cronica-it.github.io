---
slug: 1991/vdarie-articole-sah-infoclub
title: 'Viorel Darie - Articolele „Șah Computer” publicate în revista INFOCLUB'
authors: [vdarie]
tags: [articole, sah]

date: 2024-01-10T08:48:35

event_date: '1991-07'

---

În anul 1991, Viorel Darie a publicat în numerele 1-4 ale revistei INFOCLUB
o serie de articole intitulate **Șah Computer**.

<!-- truncate -->

---

## Contextul informaticii de după Revoluție

Au fost anii de răsturnare de situații în domeniul tehnicii de calcul în România,  când așa zisele „main framurile” au decăzut vertiginos ca  importanță, interes și investiții din partea programatorilor, dar și a factorilor de decizie. Ceea ce a mai ținut în viață vechile, masivele calculatoare de calcul, a fost inerția organizatorică a centrelor de calcul, mulțimea de aplicații orientate pe FELIX-uri, ce nu puteau trece imediat pe noile generații de calculatoare, mult mai performante.

Răsturnări de situații au fost peste tot, și la nivelul conducerilor de instituții, inclusiv a editurilor renumite, mai ales a celor găzduite de Casa Scânteii. Conducerea centralizată, de fier, comunistă, a dispărut. Casa Scânteii s-a federalizat în fel și fel de organizări noi, independente între ele.

Țin minte, tocmai începusem în ultimele zile înainte de Revoluție o colaborare cu Dl Daniel Cocoru, pe atunci redactor la revista LUMINIȚA pentru copii. Trebuia să scriu o succesiune de câteva articole pentru revistă, în care să explic copiilor cum e cu calculatorul și cu informatica. Am pregătit dinainte un grup de vreo 6 articole ce urmau să fie publicate succesiv. Apucasem să public primul dintre aceste articole, când, hop! a venit Revoluția. Nimănui nu-i mai păsa de articolele mele pentru revistă. Daniel Cocoru mă asigura că o să fie publicate, totuși, să am răbdare. Ca peste tot, la revista LUMINIȚA a fost dat afară vechiul șef, și a ajuns șef Daniel Cocoru, prietenul meu. Dar el a vrut să facă treabă serioasă la revistă, nu mai îngăduia vechile obiceiuri de prin redacție. Ceea ce a nemulțumit o parte din lucrătoare, încât Daniel trebuia să părăsească redacția. Odată cu plecarea lui Daniel de la revistă, a căzut și proiectul cu articolele mele încă nepublicate. Cu Daniel am mai ținut legătura telefonică, lucra cu succes pentru alte companii.

## Revista INFOCLUB

Dar mă pomenesc într-o zi sunat de Mihaela Gorodcov, dacă pot veni la ea în redactie, la Casa Presei, să discutam despre posibile colaborări. Evident, am acceptat invitația și am stabilit să fac o serie de articole cu tot ce știam despre programarea șahului. În anul 1991 eu aveam déjà o experiență de 15 ani cu tot felul de preocupări în domeniul șahului programat. Mihaela Gorodcov, care era atunci redactor la revista INFOCLUB, în sediul Casei Presei cum îi zicem acum, era o persoană deosebită, frumoasă, calmă, binevoitoare. Avea relații cele mai bune cu reviste și cluburi analoage cele mai renumite din SUA, sau Anglia.

Așa că, am început să redactez articolele cu tot ce știam despre programarea șahului, aduceam materialele la Mihaela, ea le revizuia și le dădea  colegilor din redacție, care se ocupau de tehnoredactare, redesenau cu pricepere imaginile făcute de mine pe coli de hârtie. În final, articolele mele vedeau lumina tiparului. A fost o colaborare frumoasă!

În revista INFOCLUB, la acea vreme, se publicau tot felul de articole despre scheme de microcalculatoare, algoritmi de învățare, mici programe în Assamber pe PC-uri, sau programe în BASIC. Animație mare în informatica acelor zile!

Mihaela Gorodcov, datorită calităților ei, a avansat în funcții, în anul 1993 a ajuns la conducerea IDG România (filială la International Date Group). Am mai văzut multe realizări ale Mihaelei în anii următori, dar nu mai aveam ce publica, ceva care să fie mai interesant decât șahul programat.

Ca să citiți acel grup de articole publicat în revista INFOCLUB, deschideți link-ul de mai jos.

## Referințe

import { PdfLink } from '@site/src/components/PdfLink';

- Viorel Darie: _**Șah Computer**_ (scan al articolului din revista INFOCLUB, 1991, numerele 1-4) <PdfLink href="https://github.com/cronica-it/arhiva/releases/download/1991/vdarie-revista-infoclub-91-sah-calculator.pdf"/>
