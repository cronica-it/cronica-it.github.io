---
slug: 2018/trus-itc50-inceputul-civilizatiei-calculatoarelor
title: 'Teodor Rus - Contribuția la volumul ITC-50: „Începutul civilizației calculatoarelor în România”'
authors: [trus]
tags: [itc]

date: 2024-03-12T09:03:24

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Teodor Rus a
contribuit un capitol intitulat **Începutul civilizației calculatoarelor în România**.

<!-- truncate -->

---

Șef de laborator ITC Cluj Napoca

Anul 1960 a rămas adânc întipărit în memoria
mea prin multe evenimente unice. Este anul
terminării facultății, anul angajării în primul
serviciu și anul căsătoriei mele cu Elena. Primul
meu serviciu a fost de Cercetător Stagiar la
Institutul de Calcul al Academiei RSR Filiala Cluj.
Directorul Institutului de Calcul era Academicianul
Tiberiu Popoviciu, pe care-l știam din facultate ca
Profesorul Tiberiu Popoviciu, șeful catedrei de
analiză. Institutul era locat într-o vilă minunată pe Strada Republicii la Nr.
37. Funcțional, Institutul era împărțit pe sectoare, eu fiind repartizat la
sectorul de Calcul Numeric condus de Conferențiar Rado Francisc. Prima
persoană pe care am întâlnit-o în calitatea mea de membru al Sectorului de
Calcul Numeric a fost Emil Munteanu, care era cercetător la Institutul de
Calcul și membru al sectorului de Calcul Numeric. Emil era embrionul
echipei de automatizare a calculului, iar eu am devenit membru al acestei
echipe, unde am rămas până în anul 1968 când echipa de automatizare a
calculului a Institutului de Calcul Cluj s-a transformat în „Filiala Cluj a
Institutului de Tehnică de Calcul, ITC București”.

## MARICA

Problema fundamentală care constituia obiectul nostru de studiu era
sugerată de Acad. Popoviciu, care, sfidând politica socialistă, îndrăznise să
aducă în institut termenul „capitalist” de cibernetică, astfel provocându-ne
să înțelegem cum se poate automatiza calculul. Și firește aceasta însemna,
înainte de toate, construirea unor automate care ar putea face calcule
complicate cu intervenție umană minimă. Exemple de astfel de calcule citate
de Acad. Popoviciu erau rezolvarea ecuațiilor, calcularea valorii funcțiilor,
calcularea valorii numerice a integralelor definite etc. Manfred Rosman, un
alt cercetător al Institutului de Calcul care făcea parte din echipa de
automatizare a calculului, inventase pe MARICA (Mașina Automată cu Relee
a Institutului de Calcul al Academiei), care putea face adunări și scăderi cu
ajutorul releelor automate. MARICA consta din două rânduri de relee care
serveau drept registre pentru intrarea datelor operației de executat, un rând
de relee unde se acumula rezultatul operației și un comutator cu două poziții
marcate de `+` (adunare) și `-` (scădere) respective, cu care se activa operația de
executat.

Explicând importanța mașinii automate MARICA în cadrul problemei pe
care trebuia s-o rezolvăm noi, Popoviciu a observat că Pascal și Leibnitz au
formulat problema automatizării calculului în termeni matematici.
Cercetătorii universităților din Anglia, Germania și America construiseră
deja mașini de calcul de care se foloseau cu succes în rezolvarea unor
probleme complicate. Turing (în Anglia) folosise mașini electronice de calcul
pentru dezlegarea codurilor secrete germane în timpul războiului al II-lea
mondial, iar armata americană folosea mașinile de calcul curent la calcularea
traiectoriei proiectilelor în timpul tirurilor de artilerie. Dar eu nu știam nimic
despre astfel de aventuri. Emil, în schimb, putea face calcule cu MARICA și,
mai mult, el putea face programe pentru CIFA (Calculatorul Institutului de
Fizică Atomică) care era recent construit de Victor Toma și alți cercetători ai
Institutului de Fizică Atomică din București, în timp ce eu nici nu întâlnisem
încă cuvântul „program”. Nu-mi amintesc să fi fost expus la structura
calculatorului CIFA. Îmi amintesc doar că CIFA a fost primul calculator
pentru care am făcut, împreună cu Emil, un program pe care l-am trimis la
București, la CIFA, pentru a fi executat de calculator. Nu mai știu ce anume
făcea acel program, dar știu că problema cea mai grea de rezolvat era să
construim un exemplu de calcul, care trebuia să fie folosit de cercetătorii de
la CIFA pentru a determina dacă programul nostru era sau nu corect.
Comparând utilizarea lui MARICA cu utilizarea lui CIFA, putem observa că
pe când MARICA executa o singură operație, CIFA executa un program (un
șir de instrucțiuni), care reprezenta soluția problemei.

Discuțiile noastre despre MARICA și CIFA din timpul zilei se continuau
seara la o partidă de poker. Aceste două jucării, deși simple, ilustrau minunat
problema automatizării calculului. Mașina de calcul trebuia să aibă trei
componente: memorie, dispozitiv de control și suporturi de informație.
Metoda de rezolvare a problemei (mai târziu numită algoritm) trebuia
reprezentată cu ajutorul unui program, care era un șir de instrucțiuni pe care
dispozitivul de control putea să le execute. Dificultățile principale în folosirea
unei astfel de mașini erau clare: codificarea operațiilor executate de mașină
ca numere binare numite instrucțiuni, introducerea datelor codificate în
regiștrii mașinii și culegerea rezultatului transformat în limbajul
utilizatorului.

## DACICC-1

Deși accesul nostru la informație era limitat numai la ceea ce se publica în
limba română și în limba rusă, lărgirea colectivului de automatizare a
calculului cu Liviu Negrescu, Gheorghe Farkaș, Mircea Bocu, Bruno Azzola
și mai târziu alții, împreună cu un entuziasm greu de explicat acum, ne-a
condus în perioada 1960-1963 la proiectarea și construirea lui DACICC-1
(Dispozitiv Automat de Calcul al Institutului de Calcul Cluj). Acest entuziasm
era cumva o caracteristică a vremii, fiindcă în același timp cercetătorii
Lowenfeld, Kaufmann, Baltac și alții, de la Institutul Politehnic din
Timișoara, reușiseră să construiască calculatorul MECIPT (Mașina
Electronică de Calcul a Institutului Politehnic, Timișoara). Deci, în anul
1963, în România erau deja trei calculatoare electronice, CIFA, MECIPT,
DACICC-1, construite de către cercetătorii români. Experiența automatizării
calculului obținută prin construirea și folosirea acestor calculatoare la
soluționarea unor probleme practice puse în fața industriei din România la
acel timp a fost cărămida pe care s-a construit mai târziu industria
electronică și digitală din România.

DACICC-1 era un calculator modern, constituit din trei componente: o
memorie pe inele de ferită, unde era memorat programul, un tambur
magnetic care servea de memorie pentru date și un dispozitiv de calcul, `DC`.
`DC` era creierul lui DACICC-1 și consta dintr-un registru numit program-counter (`PC`) unde se memora adresa din memorie unde era operația din
program care urma să se execute, un registru numit instruction-register (`IR`)
unde se memora instrucțiunea a cărei adresă era în PC, și regiștrii aritmetici,
unde se aduceau datele operației codificate în `IR`. Acești regiștrii erau folosiți
de circuite logice care transformau datele înregistrate în ei în rezultatul
operației reprezentate de conținutul registrului `IR`. Interacțiunea mașinii cu
utilizatorul se făcea cu ajutorul unui panou de comandă, constituit din
butoane asociate cu beculețe pe care se înregistra informația în binar prin
apăsarea butoanelor. Principalele componente ale panoului de comandă
erau beculețele care reprezentau `PC`, beculețele care reprezentau `IR` și un
beculeț care reprezenta butonul numit Start. Programul consta dintr-o
succesiune de numere binare reprezentând instrucțiile lui DACICC-1.
Folosirea mașinii pentru rezolvarea unei probleme consta din construirea
succesiunii de instrucțiuni care codifica soluția problemei de rezolvat, care
apoi se introducea, cu mâna, în memoria calculatorului. Operația principală
executată de calculator era „executarea instrucțiunilor calculatorului”.
Fiindcă această operație este proprie calculatorului, adică ea nu este o
operație de calcul obișnuită, execuția instrucțiunilor calculatorului era cel
mai greu de explicat. Matematic, această operație este o operație de
compunere a celorlalte operații. Ea poate fi descrisă astfel:

1. La lansarea ei, circuitele electronice ale `DC` aduc in `IR`
instrucțiunea a cărei adresă este în `PC`;
2. DC analizează porțiunea lui `IR` care reprezintă codul
operației. Dacă acest cod nu este „stop”, `DC` analizează
celelalte componente ale instrucțiunii și aduce operanzii in
regiștrii aritmetici destinați lor după care execută operația
desemnata de cod;
3. `DC` determina adresa următoarei operații de executat și o
încarcă în `PC`, după care repetă acțiunea (2). La acea vreme,
următoarea operație de executat era implicit memorată în
următoarea adresă a memoriei, adică `DC` executa acțiunea
`PC := PC + 1`. De asemenea, instrucțiunea din IR poate
reprezenta o operație de „salt” care indică adresa
următoarea operație de executat, adică `DC` executa acțiunea
`PC := Adresa(IR)`;
4. Dacă codul operației curente este stop, programul este
terminat si mașina se oprește.

Execuția programului constă deci din înregistrarea in `PC` a adresei
(binare) din memorie unde este memorată prima instrucțiune de executat si
apăsarea butonului Start. La apăsarea butonului Start, `DC` executa acțiunile
(1), (2), (3) după cum urmează:

1. `DC` încarcă `IR` cu instrucțiunea a cărei adresa este în `PC`;
2. Daca codul (`IR`) nu este Stop, `DC` execută operația din `IR`
după care încarcă `PC` cu adresa următoarei operații de
executat și repetă executarea acțiunii (1);
3. Daca codul (`IR`) este Stop, mașina se oprește și execuția
programului este terminată.

Pentru rezolvarea unor probleme cu calculatoarele CIFA, MECIPT, sau
DACICC-1, soluția problemei trebuia transformată în program, care apoi se
introducea în memoria calculatorului, iar adresa din memorie unde era
memorată prima instrucțiune a programului se introducea cu mâna în `PC`,
după care se apăsa butonul Start. Protocolul de utilizare al calculatorului
era diferit la cele trei calculatoare. Diferența era „programul”. Nu-mi mai
aduc bine aminte cum era programul la CIFA, îmi amintesc însă că
greutatea consta în transformarea soluției în program și atașarea la
program a unui exemplu numeric, care trebuia să fie un model exact al
felului în care se executau instrucțiunile calculatorului. DACICC-1 și
MECIPT aveau instrucțiunile cu o adresă, adică toate operațiile executate
de mașină trebuiau codificate sub forma Cod Adresă, unde codul era un
număr binar reprezentând operația de executat, iar Adresa era un alt
număr binar reprezentând operandul operației sau adresa din memorie
unde era alocat operandul. Toate operațiile erau binare, adică cu două
argumente, unde primul argument era numărul dintr-un registru aritmetic
specificat de codul instrucțiunii, iar al doilea operand era într-o adresă din
memorie. De exemplu, dacă se dorea să se calculeze valoarea expresiei `x +
y` pentru valorile x = 8, y = 9 și să se lase rezultatul în registrul `R`, a cărui
adresă în binar era 001, se proceda astfel:

- se alocau variabilele x, y la adresele din memorie, să
zicem 100, 101;
- se traduceau în binar numerele 8 și 9, obținând-se
1000, 1001 și se introduceau în memorie la adresele
binare 100, 101;
- presupunând că codul operațiilor Load este 001, Add
este 010, Print este 011 și stop este 000, se scriau
instrucțiunile:
  - Load R, 100; în binar 001 001 100
  - Add R, 101; în binar 010 001 101
  - Print R; în binar 011 001
  - Stop; în binar 000
- Se introduceau instrucțiunile:

  ```
  001 001 100;
  010 001 101;
  011 001;
  000
  ```

  în adresele de memorie să zicem 200, 201, 202, 203.
- Se încărca PC cu 200 (adresa primei instrucțiuni) și se
apăsa butonul Start.

Se poate vedea din acest exemplu cât de laborioasă era munca de pregătire
a unui program, care cu greu putea fi făcută fără greșeală. De aceea CIFA
cerea un exemplu numeric care să mimeze complet activitatea de programare
și de obținere a rezultatului prin executarea programului.

Pentru simplificarea activității de programare, DACICC-1 și MECIPT
erau prevăzute cu un pseudo-limbaj mașină, în care codurile operațiilor
erau simbolice, adică programatorul trebuia să știe că adunarea este Add,
înmulțirea este Mul etc., iar adresele regiștrilor și locațiilor de memorie se
lăsau să fie numere întregi. Acest limbaj era numit limbaj de asamblare
și putea fi ușor transformat în limbaj mașină de către un program simplu
care citea instrucțiunile programului scris în limbaj de asamblare și le plasa
la adresele din memorie specificate prin apăsarea butoanelor la pupitrul de
comandă.

DACICC-1 aducea contribuții însemnate la soluționarea problemelor
ridicate de folosirea lui, constând din următoarele componente:

- Memorie pe inele de ferită, formată din 1024 cuvinte de memorie de
lungime 32 biți (inele) fiecare. Fiecare cuvânt putea memora două
instrucțiuni DACICC-1 sau un număr binar (întreg, fix, sau flotant).
Instrucțiunile erau configurații binare de 15 poziții binare, în care
primele 5 poziții binare reprezentau codul operației, următoarele 10
erau folosite pentru specificarea adresei și a metodei de calculare a
adresei operandului. Metoda de calcul a adresei operandului, numită
adresare, era integrată în circuitele de executare a instrucțiunilor și
consta din:
  - adresare imediată, operandul era pe următoarele 10 poziții
  ale instrucțiunii;
  - adresare directă, adresa operandului era pe următoarele 10
  poziții ale instrucțiunii;
  - adresare indirectă, adresa operandului se găsea în adresa de
  pe următoarele 10 poziții ale instrucțiunii;
  o adresare modificată, în care regiștrii mașini se puteau folosi
  la extinderea domeniului de adrese calculate de adresările
  precedente.
- Dispozitiv de control, care executa 128 instrucțiuni DACICC-1 ce
cuprindeau: operațiile aritmetice cu numere întregi, numere
reprezentate binar în virgulă fixă, și numere reprezentate binar în
virgulă mobilă (flotante), operații de comparare, operații de salt,
operații logice, operații de deplasare a operanzilor la stânga
(înmulțire cu 2) și la dreapta înmulțire cu 1/2, etc.
- Perforator de bandă, pentru înregistrarea programului și a datelor pe
bandă perforată, cititor de bandă perforată, pentru introducerea
programului și a datelor în memorie, și mașina de scris
(imprimanta), pentru tipărirea rezultatelor.

Programul se scria în limbajul de asamblare, iar datele se perforau pe
bandă și se citeau de către program prin lansarea unor instrucțiuni de
Input/Output.

Pentru folosirea lui DACICC-1 programul se scria în limbaj de asamblare,
se perfora pe bandă, care se citea de către cititorul de bandă în memorie,
unde un asamblor îl transforma în instrucțiuni și date binare. Odată
programul introdus în memorie, acesta se executa prin înscrierea adresei de
memorie care conținea prima instrucțiune în PC și prin apăsarea butonului
Start. Rezultatele se perforau pe bandă, care se putea citi în memorie, sau se
tipăreau cu o mașină de scris atașată la dispozitivul de control.

DACICC-1 s-a folosit cu succes între anii 1962-1966 la rezolvarea unor
probleme economice importante la vremea aceea, cum ar fi: stabilirea unui
plan de fabricare a zahărului din sfecla de zahăr, care maximiza cantitatea de
zahăr produsă și minimiza costul de producție, stabilirea traficului pe calea
ferată pe distanța Brașov-Predeal, care optimiza numărul de locomotive
folosite minimizând costul, implementarea metodei simplex de rezolvare a
problemelor de programare lineară și folosirea programului rezultat la
stabilirea rațiilor de hrănire a porcilor pentru crescătoriile de porci din
Bărăgan, și altele. Unele din aceste programe (cum era programul folosit la
fabricarea zahărului și programul care implementa metoda simplex) erau
premiere mondiale, dar fiindcă noi nu aveam acces la literatura apuseană, nu
știam acest lucru.

Printre evenimentele care mi-au rămas în memorie din acest interval sunt
plecarea lui Emil Munteanu la aspirantură (doctorat) în URSS în 1962 (cred),
înscrierea mea la doctorat în 1962 și nașterea Danielei, în 18 iunie 1963. În
iulie 1963 am plecat la Timișoara ca să programez la MECIPT sistemul de
ecuații integrale, care rezolva problema fabricării zahărului. Această
problemă era adusă la institut de către doamna Moldovan, amanta
Profesorului Popoviciu, cu care mai târziu s-a căsătorit. Importanța
rezolvării acestei probleme era subliniată de faptul că, conform doamnei
Moldovan, se acorda premiul de stat pentru un program care soluționa
această problemă, și firește aceasta ar fi însemnat o îmbunătățire esențială a
bugetului familiei noastre, dacă eu aș fi soluționat-o. De aceea, Elena a fost
de acord cu plecarea mea la Timișoara și a aranjat ca bunica ei din Buia să
vină și s-o ajute cu îngrijirea Danielei. Lucrând zi și noapte la Timișoara,
împreună cu Liviu Negrescu și Ioan Păvăloiu, am reușit să transformăm
sistemul de ecuații integrale, care simulau procesul de fabricare a zahărului,
în program MECIPT. Problema era că acest sistem producea un tabel cu linii
și coloane variabile, care reprezenta procesul de fabricare a zahărului din
sfecla de zahăr culeasă la diferite intervale, din diferite plantații distribuite
în Transilvania. MECIPT nu avea un program care să poată produce acest
tabel. Îmi aduc aminte că Farkas, un programator de la MECIPT, ne
descurajase cu privire la abilitatea noastră de a construi un astfel de program.
Dar, entuziasmul nostru a învins și în următoarele două săptămâni tabelele,
reprezentând procesul de fabricare a zahărului din sfecla de zahăr, erau pe
drum spre Cluj. Din păcate, premiul de stat nu ne-a fost acordat pentru
soluționarea acestei probleme, cred din vina mea, fiindcă la propunerea lui
Popoviciu, eu am spus că doamna Moldovan a adus numai problema, ea n-a
contribuit la soluționarea ei. Atunci încă nu știam că dacă doamna Moldovan
n-a rezolvat problema, atunci nimeni n-a rezolvat-o și deci trebuia să găsesc
altă soluție pentru întregirea bugetului familiei. Și, firește, soluții erau cu
duiumul. Eram încă din studenție recunoscut ca un meditator de matematică
foarte iscusit și orele de matematică erau destul de scumpe atunci. Dar și
DACICC-1 oferea posibilități. Astfel, un doctorand din Bărăgan (nu-mi mai
amintesc numele lui) dorea să-i rezolvăm probleme de programare liniară
care produceau ca soluții rețete de hrană a porcilor. Așa s-a născut probabil
primul program DACICC-1 și cred că nu numai a lui DACICC-1, al metodei
simplex de rezolvare a problemelor de programare lineară. Din păcate și
acest „business” a fost până la urmă un eșec, fiindcă odată ce am oferit
soluțiile, banii au încetat să vină. Acum îmi aduc aminte de o altă aventură
cu programarea la DACICC-1. În anii 1963-1965 cred, Prof. Rîpeanu de la
Institutul Politehnic din Cluj își scria teza de aspirantură (doctorat) și avea
nevoie de calcule pentru finalizarea ei. Ei bine, cu ajutorul unor relații pe care
el le avea cu Acu, contabilul Filialei Cluj a Academiei, pe care eu îl știam bine,
a reușit să achiziționeze un contract cu Academia RSR Filiala Cluj pentru o
sumă destul de mare, din care mie mi s-ar fi cuvenit 40.000 lei (care era
enormă la acea vreme când salariul meu pe lună era în jur de 800 lei). De
data aceasta problema nu era programul, problema era că formulele lui
Rîpeanu erau scrise pe caiete cu 100 file, unde formula începea pe prima filă
a caietului și se termina pe ultima, sau într-un caiet atașat. După luni de lucru
am reușit să rup formulele lui Rîpeanu în secvențe mânuibile și verificabile
și le-am transformat în program. Dar, având deja experiența cu inginerul din
Bărăgan, nu m-am grăbit să-i dau rezultatul. Din păcate, după câteva luni
de așteptare, Acu mi-a comunicat că Institutul Politehnic nu mai are bani
pentru contractul cu Rîpeanu. M-am adresat Acad. Popoviciu, care mi-a
spus că n-are rost să țin rezultatele, fiindcă n-avem ce să facem cu ele. Deci,
i-am dat rezultatele lui Rîpeanu. N-am fost invitat la susținerea tezei lui
Rîpeanu, am aflat mai târziu că la întrebarea cine i-a făcut calculele,
Rîpeanu a răspuns „calculele au fost făcute de IBM”. Gustul amar al
colaborării cu doamna Moldovan și al contractului cu Rîpeanu nu mi-a
dispărut încă.

## Primele încercări

Între anii 1962-1966 febra calculatoarelor a cuprins întreaga cercetare din
România. Universitățile începeau să-și organizeze cercetarea legată de
calculatoare în Centre de Calcul, Institutele Politehnice începuseră să ofere
cursuri de calculatoare (proiectare, construire, folosire). Se organizau
colocvii interne și internaționale, se trimiteau delegații în URSS, Europa,
SUA, etc. pentru a testa la fața locului evoluția calculatoarelor. Prima lucrare
științifică pe care eu am realizat-o a fost „Programarea Calculului Valorii
Polinoamelor de Interpolare” pe care am prezentat-o la un colocviu ținut la
Institutul Politehnic din Cluj. Academicianul Grigore Moisil era în primul
rând în sala de prezentare și mie mi se părea că doarme. Dar la un comentariu
negativ al Prof. Stancu, care se întorsese de curând din SUA, Moisil s-a trezit,
m-a felicitat pentru prezentare și a făcut un comentariu pe care acum l-aș
putea reda sub forma: „nu mă mir că universitarii nu iubesc calculatoarele,
dacă nici matematicienii nu reușesc să le înțeleagă”.

Anii 1962-1965 au fost deosebit de bogați în rezultate. În acest timp am
susținut o mulțime de examene pentru doctorat, am învățat limba engleză,
fără profesor, am început să comunic cu cercetători care făceau cercetări
similare, folosind limba engleză (W.S. Hatcher, în Neuchâtel, Elveția,
Rattray în Queen Mary College, Londra). Am publicat o mulțime de articole
în revistele Academiei Române și am început să elaborez teoria algebrică a
limbajelor de programare. În anul 1964, W.S. Hatcher a elaborat un plan
de fundamentare matematică a științei calculatoarelor sub egida
Institutului Internațional de Matematică, urmând să se organizeze un
Institut Internațional sub egida UNESCO, la Neuchâtel, unde embrionul
trebuia să fie Bill Lowvere - algebrist, W. Hatcher - logician,
și Teodor Rus - calculatoare. Din păcate eu n-am primit aprobarea de la
Institut (fiindcă,
conform doamnei Moldovan, puteam face matematică și după cuptor, în
Cluj) și, după cum am aflat mai târziu, inițiativa nu s-a mai implementat.
Primul meu contact cu cercetătorii din Apus a fost în august 1968, când am
participat la școala de vară organizată de CIME (o organizație italiană) la
Varena, Italia. Participarea mea la această manifestare a fost suportată de
CIME, care mi-a acordat o bursă de participare la școala de vară de la
Varena, unde se discutau probleme de logică matematică și calculatoare.
Acolo l-am întâlnit pe W. Lovwere, renumit pentru teoria categoriilor și pe
Caracciolo di Forino, care era unul dintre fondatorii organizației IFIP și
care m-a invitat să țin conferințe la Florența, unde el era profesor.

În 1962 (cred) eu am fost trimis pentru o lună de către Academia RSR la
un schimb de experiență la Universitatea Lomonosov din Moscova. Acolo
l-am întâlnit pe A. A. Markov și am asistat la seminariile de Algoritmi
Normali pe care le ținea Nagornâi, un asistent a lui Markov, care mai târziu
a publicat în Lecture Notes un volum dedicat acestui seminar. Așa am
început să înțeleg problemele teoretice de calcul, cu funcțiile recursive și
problemele legate de calculabilitate și mașini Turing. La Moscova am
încercat să fac programe pentru Strela, un calculator realizat sub conducerea
lui Ershov, dar pe Ershov nu l-am putut întâlni. N-am înțeles niciodată de ce
Ershov nu era accesibil. În sfârșit, învățarea limbii ruse și experiența cu
Algoritmii Normali a lui Markov mi-au folosit enorm la formularea
subiectului tezei mele de candidat în științe (doctorat), Rezolvarea
problemelor ne-numerice cu ajutorul calculatorului, pe care am susținut-o în anul 1965. În anul 1966 mi s-a decernat titlul de Candidat în Științe
(Doctor în Științe) de către Academia RSR, și deci am câștigat 300
lei/lunar la salariu, ceea ce era important. Dar atmosfera în Institut era
din ce în ce mai ostilă mie. Popoviciu divorțase și se căsătorise cu doamna
Moldovan, aceasta devenind doamna Popoviciu. Deși Popoviciu și
Moldovan m-au folosit la procesul de divorț al lui Popoviciu, doamna
Popoviciu, care conducea de fapt acum institutul, mă punea deoparte de
câte ori putea, atât la promovări, cât și la alte evenimente unde eu eram
îndreptățit să particip. Numai după ce Moisil i-a spus lui Popoviciu, „dacă
nu-l programezi tu să-și susțină teza, atunci o să-l programez eu s-o
susțină la mine la București” m-a programat Popoviciu să îmi susțin teza,
ai cărei referenți erau Rado, Moisil și Călugăreanu. Dar situația mea în
Institut nu s-a schimbat nici măcar după ce Popoviciu și soția lui, doamna
Popoviciu, m-au trimis la București cu actele de promovare a doamnei
Popoviciu ca Profesor, care trebuiau semnate de Acad. Miron Niculescu,
președintele Academiei RSR, care mă aprecia.

## DACICC-200

Succesele lui DACICC-1 nu au trecut neobservate. Institutul de Cercetări
Agricole al Academiei RSR ne-a angajat să producem o mașină și mai bună
pentru rezolvarea problemelor generate de agricultura românească. Așa s-a
născut DACICC-200 în anii 1965-1968, care era practic una din mașinile cele
mai avansate la acea vreme, putând concura cu calculatoarele produse de
industria electronică din Apus. DACICC-200 era prevăzut cu memorie
modulară pe ferite de 4096 locații modulul, de 24 poziții binare fiecare. DC
al calculatorului era dotat cu un sistem de întreruperi care facilita executarea
programului în sistem utilizator sau în sistem monitor. La apariția unei
întreruperi, PC-ul se încărca cu o locație specială în care se găsea prima
instrucțiune a monitorului, care prelua controlul memorizând locația din
program care generase întreruperea. La terminarea activității monitorului,
care înseamnă că întreruperea a fost complet tratată, monitorul refăcea
starea programului întrerupt și îl continua de la instrucțiunea care a cauzat
întreruperea. De asemenea, calculatorul era dotat cu un limbaj de asamblare
mult mai evoluat, Limbajul PAS, pe care l-am definit eu și a cărui asamblor
l-am programat ajutat de Hanes Stein și Viorel Costea, și un compilator
Fortran-IV implementat de Liviu Negrescu. Operațiile de intrare și de ieșire
a datelor erau controlate de un sistem de operare avansat. Nu-mi aduc
aminte dacă DACICC-200 era prevăzut cu sistem de protecție, dar sistemul
de întreruperi facilita cu siguranță implementarea unui sistem de protecție
primitiv, constând din împărțirea instrucțiunilor în privilegiate și
neprivilegiate.

Construcția lui DACICC-200 a început în 1965 cu organizarea echipei de
automatizare a calculului în trei subechipe: subechipa de hardware,
subechipa de software, și subechipa desemnată ca intermediari, care făcea
legătura între hardiști și softiști. Hardiștii (Farkas, Bocu, Juhas, Azzola) au
venit cu o structură de calculator apropiată de structura lui DACICC-1, care
a evoluat la o structură similară cu PDP-11, deși PDP încă nu fusese elaborat
și deci nu cunoșteau structura acestui calculator. Softiștii (Munteanu, Rus,
Negrescu) trebuiau să elaboreze limbajele de programare ale
calculatorului, sistemul de operare, și să instruiască o echipă de utilizatori
pe care Institutul de Cercetări Agricole trebuia să-i trimită la Cluj în acest
scop. Echipa de intermediari (Farkas, Bocu, Munteanu, Rus, Negrescu) era
deci formată din membri subechipelor de soft și hard care discutau sistemul
de instrucțiuni al calculatorului, sistemul de input/output și toate detaliile
de interacțiune dintre componentele calculatorului. Problema principală
era determinată de lipsa documentației. Exista în acea vreme doar cartea
lui Ivan Flores, Computer Programming. Nu-mi mai aduc aminte cum am
ajuns în posesia acestei cărți, dar știu că am început s-o traduc în română
și s-o folosim ca ghid pentru elaborarea sistemului de instrucțiuni și a unui
limbaj de programare similar celui descris de Flores. De asemenea, am folosit
traducerea mea pentru instruirea echipei de programatori trimisă la Cluj de
Institutul de Cercetări Alimentare. Până la urmă îmi aduc aminte că Editura
Academiei a publicat traducerea mea (stilizată de cineva care vorbea
engleza), dar eu nu mai am nici o copie a acestei traduceri și nici căutând-o
printre documentele memorate electronic la Editura Academiei n-am mai
găsit-o.

## ITC – Filiala Cluj

În anii 1966-1968 în România se aduseseră calculatoare din străinătate,
care se confruntau cu cele românești. Îmi aduc aminte de calculatoarele
ELLIOT care se instalaseră la Hunedoara, unde Iuliu Satran cu echipa lui
reușise să pună pe calculator procesul de laminare a sârmei. De asemenea
era un IBM 360 (cred) instalat la centrul de calcul al Universității din
București. Aveam deja documentație de ICL și IBM, dar nu aveam acces la
informația curentă tipărită în reviste. Aceasta însemna că nu puteam evalua
calitatea rezultatului cercetării noastre în contextul oferit de cercetarea
similară internațională. Eu însă începusem să fac prezentări de lucrări
științifice de programare la diferite conferințe interne, fiindcă la
manifestările din exterior nu aveam acces. Dar eram un reviewer activ la
Mathematical Review și deci începusem să scriu în engleză. Țările din lagărul
sovietic începuseră să-și sincronizeze cercetările de calculatoare și astfel
formase grupul „GAMS” (cred) care ținea ședințe anuale. Din păcate, sau
poate din fericire, membri la GAMS din partea României nu erau neapărat
specialiști în construcția și utilizarea calculatoarelor. Erau mai degrabă
aranjamente politice, care făceau ca o anumită persoană să fie un
reprezentant român în aceste organizații. În același timp era o mișcare
generală în România care trebuia să se termine cu organizarea unui institut
național care să unifice cercetările de calculatoare din România. Eu nu eram
implicat în aceste mișcări și deci nu-mi aduc aminte de pilonii acestei
mișcări. Îmi aduc însă aminte de câteva ședințe ținute la Institutul Politehnic
din București, unde persoane care cutreieraseră America și Europa în
căutarea unei soluții la problema organizării cercetărilor de calculatoare din
România, prezentau observațiile lor din aceste călătorii. Din păcate,
documentele pe care le distribuiau erau mai degrabă reviste de sex, care în
acea vreme erau complet interzise în România. Important este faptul că la
aceste ședințe se discuta doar hardware, nimeni nu punea problema folosirii
calculatorului, fiindcă experiența de programare era minimă și era neglijată
ca o parte neînsemnată a tehnologiei. Importante atunci erau circuitele
integrate, tranzitorii, structura modulară etc.

La congresul mondial de lingvistică ținut la București în 1967, unde am
prezentat o lucrare despre recursivitatea limbajelor Context-Liber, l-am
cunoscut pe Donald Knuth, care era proaspăt profesor la Stanford, și pe
advisor-ul său, Prof. Marcel-Paul Schutzemberger. Schutzemberger era
matematician francez și Doctor în Medicină, renumit atât pentru
călătoriile lui în lume, cât și pentru cercetările de automate și limbaje
formale. Knuth și Schutzemberger erau impresionați de faptul că eu le
povesteam cum am început construcția lui DACICC-200, cum am
dezvoltat limbajul și asamblorul PAS. Ca urmare Knuth m-a abonat la
Rapoartele Tehnice pe care Stanford și MIT le produceau în acea vreme,
pe care le-am primit regulat până în anul 1982, când am plecat din țară.
Astfel, în anii 1967-1968 eram poate singurul din România în posesia
acestor documente de o valoare inestimabilă pentru noi.

Până la urmă s-a stabilit o strategie națională de dezvoltare a unei
industrii de calculatoare în România, a cărui promotor principal a fost
profesorul Mihai Drăgănescu. S-a înființat un fel de minister condus de
dânsul, numit Comisie guvernamentală, care a venit cu soluția unificării
cercetărilor de calculatoare din Cluj, Timișoara și București într-un institut
național numit „Institutul de Tehnică de Calcul, ITC, București”, iar
Generalul Florin Munteanu a fost desemnat ca Directorul ITC București,
urmând să aranjeze atașarea colectivelor din Cluj și Timișoara ca Filiale
ale acestui institut.

Prima acțiune pe care comisia guvernamentală a luat-o a fost să neglijeze
complet cercetările de calculatoare ale colectivelor din România și să
cumpere o licență de calculatoare din Franța. Generalul De Gaulle făcuse o
vizită în România și era, cred, la curent cu ceea ce puteau face românii în
acest domeniu. De asemenea, cred că gândirea Profesorului Drăgănescu era
determinată și de lipsa unei industrii care să producă componente de
calculator în România și deci era greu de previzionat o dezvoltare proprie
care să ducă la o producție industrială.

Pentru Institutul de Calcul al Academiei Filiala Cluj aceasta însemna
desființarea grupului de automatizare a calculului și transferarea membrilor
lui la ITC Filiala Cluj. Acest lucru nu era o treabă ușoară, fiindcă nu exista un
local al ITC Filiala Cluj, iar membrii grupului erau deja angajați în
construirea lui DACICC-200.

Profesorul Drăgănescu, împreună cu membri ai noului institut ITC
București, au început să facă vizite la Institutul de Calcul din Cluj, luând
legătura cu Academicianul Popoviciu și firește discutând cu membri
colectivului de automatizare a calculului. Ca urmare a acestor discuții,
partea de hardware a grupului nostru a fost automat transferată la ITC-
Filiala Cluj, care la început a funcționat în vila institutului de calcul. Unii
dintre membrii grupului de automatizare a calculului erau lămuriți de
membrii Institutului să nu se transfere la ITC întrucât acesta era o
aventură nouă și nu știam ce se va întâmpla în viitor. Dar Emil Munteanu
a fost numit Șeful ITC-Filiala Cluj. Dată fiind poziția mea în Institutul de
Calcul, eu am impresia că doamna Popoviciu a folosit ocazia ca să scape de
mine, deci am fost pur și simplu angajat la ITC fără multă discuție. ITC
Filiala Cluj era formată atunci din două laboratoare, un laborator de
hardware, al cărui șef de laborator a fost numit Ing. Gheorghe Farkas, și
un laborator de software a cărui șef a fost desemnat Emil Munteanu,
fiindcă nu exista o poziție de director pentru ITC Filiala Cluj.

Prima sarcină pe care comisia guvernamentală a atribuit-o la ITC
București a fost să asimileze calculatorul francez IRIS-50 sub numele
românesc de FELIX C-256. Așa ne-am pomenit în septembrie 1969
cercetători din București, Timișoara, Cluj, expediați la Paris să ne
familiarizăm cu calculatoarele produse de CII (Companie Internationale
pour l’Informatique). De la Cluj au plecat cred cinci softiști și niciun
hardist. Aceasta a fost o mare greșeală, fiindcă în acest fel colectivul din
Cluj s-a văzut neglijat și cercetarea de hard, deși cea mai evoluată la acel
timp, poate din acest motiv, a fost total neglijată. La Cluj se țeseau curent
memorii pe ferite, dar fabrica de memorii s-a făcut la Timișoara. Azzola
avea deja experiență de construcție a circuitelor integrate, dar experiența
lui o fost complet neglijată. Farkas avea deja rezultate în construcția
terminalelor cu intrare de date pe claviatură și afișare pe ecran (display),
dar au mai trecut ceva ani până când ITC a ajuns la astfel de cercetări.
Colectivul de software a fost mai norocos, fiindcă la Paris Emil Munteanu
și Liviu Negrescu au început să se ocupe de COBOL, iar eu am fost
repartizat să lucrez în limbaj de asamblare Assiris pentru Generatorul de
Sistem al calculatorului IRIS-50. Nu-mi aduc aminte ce anume făceau
Vușcan și Nitzki. În orice caz, la întoarcerea din Paris, în aprilie 1970, ITC-
Cluj a crescut cu încă un laborator de software, laboratorul 127 dedicat
cercetărilor de construcție a compilatoarelor, al cărui șef am fost numit eu.
La Paris am venit în contact cu cercetători care se ocupau de Lisp și Prolog,
și care mai târziu au câștigat un concurs de dezvoltare a limbajului Ada,
destinat cercetărilor NATO. Așa am ajuns în anii 1978-1980 să fiu membru
al unei echipe de implementare a sistemului de Input/Output a limbajului
Ada. Membrii acestei echipe se întâlneau la Bruxelles de două ori pe an, fiind
plătiți de NATO. Vasile Baltac, care îl înlocuise pe Munteanu la conducerea
ITC București și ajunsese secretar de stat în Ministerul Construcțiilor de
Mașini, îmi facilita participarea la aceste întâlniri. Îmi aduc aminte că diurna,
pe care eu o depuneam la o bancă în Bruxelles, era de aprox. 1000 dolari. Cel
mai important rezultat al participării mele la aceste cercetări a fost
organizarea cercetărilor laboratorului 127 (cred) după modelul sistemului de
operare UNIX, sub care trebuia să funcționeze compilatorul Ada la care
lucram. Așa am ajuns să programez în limbajul de programare C. Consecința,
cartea lui Kernigham și Ritchie, C programming language, Prentice-Hall
1978, în care era scris întregul sistem Unix, a ajuns la ITC Cluj. În 1972 am
fost invitat de Prof. Günter Hotz, de la Universitatea din Saarbrucken,
Germania, ca Gast Dozent pentru un semestru, unde sarcina mea era să
predau un curs de programare și să particip la cercetările de calculatoare și
software pe care Hotz le ducea cu o mulțime de doctoranzi. Aceasta a fost o
ocazie minunată să învăț limba germană și să mă familiarizez cu cercetările
de la Saarbrucken. Îmi aduc aminte acum de asistentul meu Ulrich Sinn,
doctorand la Hotz, care la plecare m-a condus până la părinții lui într-un
orășel de lângă Saarbrucken. Acolo, în timp ce mă odihneam, l-am văzut
pozat ca ofițer german într-un tablou atârnat deasupra fotoliului unde eram
eu așezat. Mai târziu (prin 1999 cred) când l-am reîntâlnit pe Hotz în Iowa
City cu ocazia unei conferințe AMAST, acesta mi-a spus că nu l-a văzut pe
Sinn nici înainte de venirea mea și nici după plecarea mea. Dar Sinn era un
student foarte bun cu care eu am colaborat, am scris programe de prelucrare
a datelor în Cobol și am publicat o lucrare „An algebraic approach to data
organization” în jurnalul BIT. Cu ocazia vizitei mele în Saarbrucken am
acceptat o invitație de la Charles Rattray, care era doctorand la Queen Mary
College, să-i fac o vizită la Londra, unde l-am întâlnit pe Landin,
conducătorul lui de doctorat, renumit pentru cercetările lui de limbaje de
programare. Discuțiile cu Landin și Rattray au confirmat importanța tratării
algebrice a limbajelor de programare. În anul 1974, folosind experiența de la
construcția lui DACICC-200, experiența de programare de la CII din Franța,
și experiența didactică și de cercetare din Saarbrucken, am publicat cartea
Structuri de Date și Sisteme de Operare, în Editura Academiei RSR. Această
carte era o premieră mondială la acea vreme. Traducerea acestei cărți
completată cu un capitol privind sistemul MULTICS care se implementa la
acea vreme la MIT, a fost publicată de John Willey & Sons sub titlul Data
Structures and Operating Systems, 1979. În 1975 am fost invitat de W. S.
Hatcher să petrec o lună la departamentul de computer science al
Universității Laval din Canada, unde în colaborare cu Hatcher, am scris
lucrarea „Contex-Free Algebras”. Consiliul profesoral de la Laval mi-a
propus o poziție de profesor. Dar eu nefiind însoțit de Elena și Daniela, le-
am spus ca acceptarea acestei oferte ar putea fi făcută numai cu aprobarea
oficialităților din țară. Ca urmare, Prof. Pierre Audoin (cred ca el era șeful
departamentului de computer science) a făcut o vizită la Cluj în 1977 cu
scopul convingerii oficialităților să-mi dea drumul împreună cu Elena și
Daniela. Rezultatul a fost însă negativ, deși mai târziu, în 1979, când am
ajuns în posesia pașaportului pentru o deplasare ITC în China unde am ținut
lecții de Lisp și APL, am observat că în 1977 eu aveam viza pentru plecare în
Canada.

În 1980, Charles Rattray era profesor la Stirling University, Stirling,
Scoția. Astfel, m-a invitat să petrec trei luni la Stirling să definitivăm
cercetările începute încă din 1970. Am plecat la Stirling în iunie 1980 după
terminarea cursurilor școlare fiindcă Daniela era elevă, iar Elena era
asistentă la Facultatea de Fizică Universității Babeș-Bolyai. Am călătorit cu
mașina cumpărată din Germania în 1972, care avea cablul de ambreiaj rupt.
Până la Stirling ne-am cheltuit toți banii în Germania ca să reparăm mașina.
În Aachen, un atelier de reparat mașini vechi ne-a tapat de toți banii pe care-i
aveam și nu ne-a reparat mașina. Așa că a trebuit să mă urc pe vapor și apoi
să conduc prin Londra mașina cu ambreiajul rupt. A fost o treabă pe care
n-aș mai face-o. Dar am ajuns la Stirling și ne-am instalat într-un apartament
universitar în campus. A fost prima dată când mă simțeam liber în lume, cu
Elena și Daniela lângă mine. Am visat acest moment de multe ori înainte și
mi-am zis, gata, nu mă mai expun la încă o călătorie cu mașina stricată, prin
toată Europa. Dar n-a fost să fie așa. După două luni Daniela simțea lipsa
prietenilor din Cluj, Elena spunea că nu se poate despărți de Daniela, iar
Nicki Orlandea, care era în Michigan, îmi spunea “nu rămâne fără Elena și
Daniela”. Așa s-a întâmplat că în septembrie 1980 am fost din nou la Cluj, în
apartamentul nostru elegant din Grădinile Mănăștur și cu cercetările de la
ITC. Prietenii din Cluj însă îmi spuneau: „tâmpitule, numai tu puteai gândi
așa”. Astfel, a trebuit să mai treacă doi ani până când în sfârșit am pus capăt
aventurilor din Cluj. Dar am petrecut acești doi ani terminând cartea
”Mecanisme Formale Pentru Specificarea Limbajelor” pe care am predat-o
editurii Academiei în iulie 1982 înainte de plecare, care a fost publicată în
1983. Dar eu fiind plecat, n-am corectat șpalturile, și am uitat de ea până de
curând (adică după 50 ani) când, scriind aceste amintiri mi-a căzut în mână
o copie. De aproximativ două luni o citesc cu pasiune și mă minunez cum am
putut eu gândi în anii 1980-1982, când am scris această carte, atât de adânc
despre calculatoare și evoluția lor. Din păcate această carte cred că n-a fost
citită de nimeni din România după plecarea mea. Socot că ar trebui tradusă
și publicată într-o limbă accesibilă lumii, fiindcă sunt în această carte idei
care prezic epoca actuală dedicată la „artificial intelligence” și justifică
dezvoltarea roboticii arătând că aplicațiile actuale ale calculatoarelor nu sunt
decât “the top of the iceberg”.

O problemă deosebită la soluționarea căreia ITC-Filiala Cluj a avut o
contribuție esențială a fost **crearea liceelor de informatică**. Aceste școli ar
putea fi exemplul pe care lumea informaticii actuale ar trebui să-l cunoască
pentru a vedea cum problema educației tehnicii de calcul a fost rezolvată în
România cu atâta succes, încă în anii 1970. În urma multor discuții purtate
de Mihai Varia, Consilier în Institutul Central de Informatică, ICI, cu
cercetători de la ITC Filiala Cluj (Emil Munteanu și Teodor Rus) și firește cu
oficialitățile responsabile din Cluj, Consiliul de Miniștrii a elaborat și emis în
21 Iunie 1971 HCM Nr. 739 prin care s-au înființat primele patru licee de
informatică din țară: București, Cluj, Iași și Timișoara. Directorul liceului din
Cluj a fost Sever Groze, Conferențiar la Facultatea de Matematică a
Universității Babeș-Bolyai. Inspectoratul Școlar Județean Cluj a numit 7
profesori suplinitori pentru disciplinele de cultură generală și cinci profesori
atașați pentru disciplinele de specialitate, care dețineau funcția de
cercetători la Institutul de Tehnică de Calcul Cluj. Colectivului de profesori
astfel constituit i-a revenit sarcina de a elabora primele programe de
specialitate și primele manuale de informatică, algoritmi și scheme logice,
limbaje de programare, etc., care prin grija Directorului Sever Groze au fost
multiplicate în laboratoarele Universității din Cluj și difuzate la cele patru
licee proaspăt înființate. Aceste manuale au fost recunoscute câțiva ani ca
singurele manuale de specialitate din țară. Autorii acestor manuale au fost
Dr. Emil Munteanu, Dr. Teodor Rus, Negrescu Liviu, Vasile Listeș si Teodor
Vușcan. Absolvenții acestor licee au fost mulți ani printre câștigătorii
competițiilor naționale și internaționale de matematică, fizică, și
informatică. Actualmente este greu să vizitezi oricare dintre centrele
mondiale de tehnică de calcul sau universitățile mari din Europa și SUA să
nu întâlnești absolvenți ai acestor licee ca cercetători sau profesori. Ei de fapt
au pus bazele industriei de calculatoare și tehnică de calcul din România.

Emeritus Professor, The University of Iowa
<br/>Department of Computer Science
<br/>Iowa City, IA 52240, USA
<br/>Email: rus@uiowa.edu

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
