---
slug: 2018/aprodan-itc50-motor-principal
title: 'Augustin Prodan - Contribuția la volumul ITC-50: „ITC motor principal al informaticii în România”'
authors: [aprodan]
tags: [itc]

date: 2024-03-12T14:15:11

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Augustin Prodan a
contribuit un capitol intitulat
**ITC motor principal al informaticii în România**.

<!-- truncate -->

---

ITC Cluj-Napoca

În anul 1968, cȃnd a luat fiinţă institutul de
cercetări şi proiectări numit ITC, eu am obţinut
licenţa în Tehnică de Calcul, absolvind secţia de
Maşini de Calcul a Facultăţii de Matematică-
Mecanică de la Universitatea Babeş-Bolyai din
Cluj-Napoca. Am avut norocul să primesc repartiţie
ministerială la filiala din Cluj-Napoca a acestui
institut, care atunci se numea ICPUEC. Institutul
şi-a schimbat de mai multe ori numele pȃnă cȃnd a
devenit ITC, apoi Software ITC. Am fost ITC-ist exact 27 de ani, de la
1 august 1968, până la 1 august 1995, când am fost nevoit să părăsesc ITC-ul.
Filiala din Cluj-Napoca a ITC-ului avea o secţie de hardware şi una de
software. Amintirile mele sunt legate de software. Singura amintire care ţine
de hardware este că prima misiune pe care am primit-o la ITC a fost să lipesc
tranzistori pe plăcuţele care urmau să fie asamblate în calculatorul
DACICC-200.

Indiferent cum s-a numit de-a lungul timpului, ITC-ul a fost motorul
principal de dezvoltare şi promovare a Informaticii în Romȃnia. Ȋn ITC s-au
format primii specialişti în Informatică şi ITC-ul a fost prima şi cea mai bună
şcoală de Informatică din Romȃnia. ITC-ul a organizat primele cursuri de
instruire şi specializare în această profesie nouă. Profesorul Emil Muntean,
şeful filialei ITC din Cluj-Napoca, a organizat începând cu anul 1969 cursuri
de instruire pentru angajaţii din întreprinderile şi instituţiile locale. De
asemenea, a organizat un curs de instruire pentru cursanţii din Ungaria. ITC
Bucureşti a organizat periodic cursuri de instruire la CEPECA pentru
cursanţii români, precum şi pentru cursanţii din alte ţări (China,
Cehoslovacia, Germania de est etc). Specialiştii din ITC au fost primii
profesori de specialitate la Liceul de Informatică din Cluj-Napoca (pe vremea
aceea se numea LPAD – Liceul de Prelucrare Automată a Datelor), de unde
au răsărit germenii viitorilor specialişti IT.

Ȋnfiinţarea ITC-ului a constituit începutul unei adevărate revoluţii
informatice în ţara noastră. Structura de bază a ITC-ului era alcătuită din
pionieri ai Tehnicii de Calcul, care în anii anteriori au depus eforturi
formidabile, în condiţii vitrege, pentru a pătrunde tainele Informaticii. La
începutul anilor ’50, activitatea ştiinţifică din ţara noastră era sub controlul
unor ideologii stupide promovate de partidul unic sub îndrumarea lui Stalin,
cibernetica fiind considerată o pseudo-ştiinţă burgheză, retrogradă şi
reacţionară. Totuşi, în aceste condiţii ostile au luat fiinţă în Romȃnia trei şcoli
de Tehnică de Calcul, la Bucureşti, Timişoara şi Cluj. Au fost construite
primele calculatoare romȃneşti: la Bucureşti calculatorul CIFA, la Timişoara
calculatorul MECIPT, iar la Cluj calculatorul DACICC-1. Eram elev cȃnd am
citit primele informaţii despre aceste calculatoare. În timpul studenţiei am
avut un curs de programare cu profesorul Emil Muntean, care s-a încheiat cu
o practică de două săptămȃni la DACICC-1. Apoi am aflat că la Cluj se
dezvoltă un proiect pentru un calculator mai performant numit
DACICC-200, complet tranzistorizat, capabil să efectueze 200.000 de
operaţii pe secundă. Realizarea calculatorului DACICC-200 a fost finalizată
la ITC filiala din Cluj-Napoca, în primii ani de existenţă a acestui institut.

Eu am avut onoarea să fac parte din prima generaţie de cercetători stagiari
ai ITC-ului, acest institut naţional de prestigiu, dascălii mei fiind Emil
Muntean, Liviu Negrescu şi Teodor Rus. Am fost de mai multe ori instructor
la cursurile de specializare organizate în Cluj-Napoca, la CEPECA, precum şi
în alte ţări (China, Cehoslovacia şi Germania de est). De asemenea, am fost
profesor de specialitate la prima promoţie de elevi ai Liceului de Informatică
din Cluj-Napoca. Ȋn activitatea de cercetare este importantă colaborarea şi
cooperarea cu cercetători din alte ţări, care au aceleaşi preocupări. Din
păcate, pe vremea aceea porţile de informare, comunicare şi colaborare cu
lumea civilizată erau închise. Totuşi, chiar în aceste condiţii vitrege, munca
în ITC a oferit multe satisfacţii, mai multe chiar decȃt în învăţămȃntul
superior din vremea aceea.

Misiunea ITC-ului a fost de a efectua cercetări în domeniul Informaticii şi
de a promova tehnologii informatice pentru întreprinderi şi pentru centrele
teritoriale de calcul, care au fost înfiinţate ulterior şi erau patronate de ICI.
Pentru a îndeplini această misiune era necesar un salt tehnologic uriaş, de la
cele cȃteva calculatoare unicat realizate în ţară, la o adevărată industrie a
tehnicii de calcul. Se ştie că progresul tehnologic se poate înfăptui prin
inovare, sau prin imitare. Cuvântul imitare în acest context are semnificaţia
de asimilare a unor tehnologii din ţările mai dezvoltate. Având în vedere
decalajul imens care exista atunci între ţara noastră şi ţările dezvoltate în
domeniul tehnicii de calcul, strategia cea mai bună şi mai eficientă pentru
reducerea acestui decalaj era imitarea, adică asimilarea de tehnologii din
ţările avansate, uneori prin licenţă, alteori prin copiere pur şi simplu. Există
patru perioade în viaţa filialei din Cluj-Napoca a ITC-ului, din care trei
înainte de 1989 şi una după 1989. După înfiinţare, a existat o perioadă foarte
scurtă de pionierat, apoi o perioadă de informatică franceză, urmată de o
perioadă de informatică americană. După 1989, a intrat şi ITC-ul în era
PC-urilor. Trecerea de la o perioadă la alta a însemnat întotdeauna un
progres în domeniul Informaticii.

## Perioada de pionierat

Cuprinde anii 1968 şi 1969. În această perioadă a fost finalizat şi pus în
funcţiune calculatorul DACICC-200. Tinerii cercetători stagiari am primit
sarcina de a lipi tranzistori pe plăcuţe cu ajutorul unor ciocane de lipit
speciale. După ce au fost terminate şi asamblate componentele hardware,
calculatorul a devenit funcţional şi noi am făcut programe de test în limbaj
maşină. Am implementat algoritmi simpli de aranjare a valorilor unui şir de
numere în ordine crescătoare şi descrescătoare, de găsire a valorii maxime şi
a valorii minime a unui şir, precum şi alţi algoritmi de calcul numeric. O
preocupare a acelor vremuri era să implementăm un algoritm în cȃt mai
puţine instrucţiuni, întrucȃt memoria calculatorului era limitată.

Au fost create şi implementate programele de bază ale calculatorului: un
monitor realizat de Emil Muntean, un supervizor de intrări-ieşiri şi un limbaj
de asamblare mai simplu numit MOL, realizate de Werner Schuster, şi
limbajul de asamblare PAS, realizat de Teodor Rus. De asemenea, pe
calculatorul DACICC-200 a fost făcută prima implementare a unui limbaj de
nivel superior realizată în ţara noastră. Liviu Negrescu a implementat în
MOL limbajul de programare FORTRAN.

Calculatorul DACICC-200 a fost instalat la Institutul de Economie Agrară
din Bucureşti, care a fost beneficiarul calculatorului prin contract. După
instalare, în anii 1968 şi 1969, au urmat deplasări lungi la Bucureşti pentru
punerea în funcţiune a programelor de bază. Limita maximă admisă pentru
o deplasare fiind de o lună, pentru continuitatea activităţilor de punere la
punct a programelor au fost efectuate mai multe deplasări succesive, fiecare
cu durata de o lună. Am fost şi eu în mai multe deplasări succesive şi am
participat alături de Teodor Rus la depanarea asamblorului PAS. Am avut şi
misiunea de a implementa în PAS algoritmi pentru rezolvarea unor probleme
de programare liniară.

În timpul depanării programelor, deseori apăreau şi erori hardware,
deoarece lipiturile care asamblau tranzistorii pe plăcuţe începeau să cedeze.
Cȃnd apărea o eroare, nu se ştia cu precizie dacă este eroare software sau
hardware. O metodă de depanare a programelor era execuţia pas cu pas, cu
ajutorul cheilor de la panoul de comandă. Softiştii căutau o eroare în
program, iar hardiştii făceau măsurători în diferite puncte ale
componentelor hardware pentru a depista eroarea. De multe ori hardiştii
ţopăiau şi tropăiau în jurul calculatorului pentru a provoca trepidaţii, care
uneori reactivau lipiturile întrerupte.

Deplasările mele la Bucureşti au fost întrerupte brusc la sfȃrşitul verii
anului 1969, deoarece am primit Ordin de Chemare. Această întrerupere
bruscă a activităţii mele la ITC m-a deranjat foarte mult. Algoritmii mei de
programare liniară erau programaţi în PAS şi testarea pe calculator era
făcută doar parţial, deoarece toată vara am lucrat alături de Teodor Rus la
depanarea asamblorului PAS. Pentru a-mi depana programele mele, aveam
nevoie de un PAS funcţional.

Oricum, perioada de pionierat a lui DACICC-200 era pe sfârşite şi ITC-ul
se pregătea pentru o nouă tehnologie informatică, fiind cumpărată licenţa
pentru calculatoarele de capacitate medie IRIS de la societatea CII din
Franţa. Ȋn timp ce băieţii din promoţia mea ne pregăteam să plecăm în
armată, în ITC se făceau liste cu angajaţii care urmau să plece în Franţa la
CII pentru specializare. Domnul Teodor Rus m-a chemat în biroul domniei
sale şi mi-a spus că dacă am o metodă de a scăpa de armată, mă trece pe lista
celor care pleacă la CII pentru specializare. Propunerea era atrăgătoare şi
două zile m-am tot gândit ce să fac. Eu aveam un unchi la Bucureşti care era
general de armată şi în mod sigur aş fi putut să scap de cătănie. Totuşi, am
renunţat, deoarece nu voiam să-mi încep cariera în acest mod, care evident
era incorect. Având în vedere deschiderea de atunci, am sperat că vor veni şi
alte ocazii asemănătoare pentru specializare. Vara anului 1969 mi-am
petrecut-o în Bucureşti, prin deplasări repetate la DACICC-200, aşa că am
văzut vizita lui Nixon din august 1969. Eram pe trotuar, l-am văzut de
aproape şi parcă era dătător de speranţă.

Ȋn toamna lui 1969 mi-am pregătit valiza de lemn şi am plecat la şcoala de
ofiţeri de la Bacău. A fost foarte grea armata la Bacău în iarna 1969-1970,
după invazia sovietică din Cehoslovacia din august 1968. A venit şi liberarea,
m-am reîntors la ITC, dar nu au apărut alte ocazii pentru specializare şi a fost
imposibil să vizitez ţările occidentale înainte de 1989.

Protocolul de predare a calculatorului DACICC-200 a fost încheiat şi se
pare că a fost implementat şi un program de programare liniară, deoarece
după cȃţiva ani m-am întȃlnit la Bucureşti cu cineva de la Institutul de
Economie Agrară, care mi-a confirmat acest lucru. El era nemulţumit de
modul în care DACICC-200 i-a rezolvat o problemă de programare liniară.
Soluţia optimă pe care a primit-o îi spunea că întreg teritoriul Olteniei ar
trebui să fie cultivat cu soia. Am încercat să-l fac să înţeleagă că soluţia
primită depinde de condiţiile iniţiale pe care le transmite programului.
Pentru a primi o soluţie mai bună ar fi trebuit să îmbunătăţească aceste
condiţii iniţiale. Nu ştiu dacă a înţeles, deoarece nu era matematician, nici
informatician.

## Perioada de informatică franceză

A început în 1969, după ce a fost cumpărată licenţa pentru calculatoarele
IRIS de la CII din Franţa, aceste calculatoare fiind de fapt o adaptare sub
licenţă după sistemul american SIGMA7. Acest lucru era vizibil deoarece am
găsit în sistem câteva mesaje în limba engleză, netraduse în franceză. Totuşi,
avantajul acestei afaceri a fost că ţara noastră a primit acces la circuite
integrate din occident, care erau sub embargou pentru celelalte ţări
comuniste. În Bucureşti a fost construită fabrica de calculatoare şi au fost
fabricate în ţară calculatoarele FELIX C-256, care aveau capacitatea
memoriei de 256 kiloocteţi, apoi FELIX C-512 cu memorie de 512 kiloocteţi
şi FELIX C-1024 cu memorie de 1 megaoctet (1024 kiloocteţi). Pentru oficiile
de calcul din întreprinderi au fost construite minicalculatoarele FELIX C-32
şi FELIX C-64, apoi FELIX C-64M care a avut destinaţie militară.

Filiala din Cluj-Napoca a primit misiunea de a se ocupa de implementarea
limbajelor de programare de nivel superior. Pentru minicalculatoarele
FELIX C-32, FELIX C-64 şi FELIX C-64M trebuia să realizăm compilatoare
mai mici (deoarece memoria era mai mică) pentru limbajele FORTRAN,
COBOL şi BASIC. În acest scop au fost constituite echipe de cercetare
conduse de Lucia Maxim pentru FORTRAN, de Viorel Costea pentru COBOL,
iar pentru BASIC echipa a fost condusă de Hannes Stein, apoi de Gheorghe
Boşilcă şi Detre Szasz. Au fost constituite şi echipe pentru implementări pe
FELIX C-256: o echipă pentru FORTRAN CONVERSAŢIONAL condusă de
Teodor Vuşcan, o echipă pentru LISP condusă de Vasile Listeş, o echipă
pentru PL/1 condusă de Petre Sărăcuţ şi o echipă pentru ADA condusă de
Gelu Cordiş, apoi de Ivanov. O echipă condusă de Ştefan Niţchi s-a ocupat de
tranzacţii şi baze de date.

Funcţia unui compilator este de a converti elementele limbajului sursă în
elemente ale limbajului maşină, care să aibă aceleaşi semnificaţii. Această
funcţie este foarte dificilă, din cauza deosebirilor mari care există între
limbajul sursă şi limbajul maşină. De aceea compilatoarele sunt programe
foarte complexe, poate cele mai complexe care au fost construite vreodată.
Acest lucru nu poate fi înţeles decȃt de cei care au încercat să construiască un
astfel de program. Din cauza complexităţii, crearea şi implementarea unui
compilator nu poate fi realizată de o singură persoană, ci de o echipă. Munca
în echipă presupune activitatea coerentă a mai multor persoane, orientată
spre atingerea unui obiectiv. Echipa este o unitate funcţională a cărei valoare
depinde nu numai de valoarea membrilor săi, ci mai ales de modul în care
aceştia cooperează. Spiritul de echipă este factorul cel mai important.
Echipele conduse de Viorel Costea şi de Lucia Maxim au fost cele mai
eficiente şi mai bine închegate. Aceste echipe au avut acelaşi nucleu pe
întreaga perioadă de funcţionare a ITC-ului. În această etapă eu am făcut
parte din echipa condusă de Viorel Costea şi pot să spun că de la el am învăţat
spiritul de echipă.

La filiala din Cluj-Napoca nu aveam calculatoare, aşa că eram obligaţi să
căutăm calculatoare în alte întreprinderi şi instituţii pentru a ne testa
programele. În Cluj-Napoca s-a înfiinţat în 1969 un centru teritorial de calcul
care lucra în trei schimburi şi deservea clienţii de la întreprinderile şi
instituţiile oraşului, pe baza unor priorităţi. Calculatoarele erau exploatate în
„batch processing”, operatorii formând trenuri de lucrări în funcţie de
priorităţile clienţilor. Institutul nostru de cercetări avea prioritate foarte
mică, aşa că după ce predam cutia cu programe la ghişeu, trebuia să aşteptăm
câteva zile până când primeam rezultatele execuţiei. Pentru depanare
foloseam vidajul memoriei, la începutul vidajului fiind dată adresa de
memorie a instrucţiunii care a provocat întreruperea execuţiei. Ȋn vidaj
identificam secvenţe de program în cod maşină, precum şi valorile datelor în
momentul întreruperii execuţiei. Folosind aceste elemente, trebuia să găsim
eroarea în programul sursă. Ȋn timpul execuţiei, programul era alterat de
multe ori. Cele mai periculoase erau instrucţiunile de transfer cu lungime
foarte mare, generate accidental, care învârteau de mai multe ori conţinutul
memoriei, încât nimic nu mai rămânea la locul ştiut. Ȋn aceste condiţii
depanarea programului era foarte dificilă.

În perioadele mai puţin aglomerate, schimbul trei din centrul de calcul
devenea liber, iar după miezul nopţii noi primeam dreptul să intrăm la
calculator pentru a ne pune la punct programele. Pe la miezul nopţii
mergeam la centrul de calcul şi aşteptam să se termine de rulat ultimele
trenuri de lucrări. Cȃnd se terminau, intram în sala calculatorului şi rulam
programele noastre, primeam imediat rezultatele, făceam corecturi şi rulam
din nou. Aveam ocazia să facem rulări şi corecturi repetate, dar asta se
întâmpla destul de rar. În mod obişnuit pierdeam mult timp cu transportul
cutiilor cu programe la ghişeul centrului de calcul, apoi cu telefoane zilnice
pentru a ne interesa dacă programele au fost rulate, şi în sfârşit cu plimbări
la ghişeul centrului de calcul pentru a primi rezultatele. După ce institutul
nostru s-a mutat în al doilea sediu, pe strada Horea, au fost angajate mai
multe persoane cu studii medii pentru efectuarea acestor activităţi
suplimentare. Noii angajaţi cu studii medii aveau misiunea să transporte
cutiile cu lucrări la centrul de calcul, să le predea la ghişeu pentru a fi rulate,
iar în zilele următoare să preia rezultatele de la ghişeu, să le aducă la ITC şi
să ni le predea nouă.

Când se apropiau termenele de validare şi predare a lucrărilor software
elaborate de noi, mergeam în delegaţie la ITC Bucureşti pentru a ne pune la
punct programele prin rulări intensive. După ce ajungeam în clădirea
ITC-ului mergeam la serviciul financiar să ne vizăm delegaţiile. Cȃnd
pătrundeam în sala mare unde era serviciul financiar, toate privirile se
îndreptau spre uşă să vadă cine intră. Întȃmplarea a făcut să aflu că fetele de
la serviciul financiar m-au poreclit „ăla blȃndu”.

La ITC Bucureşti aveam acces la calculator numai noaptea, deoarece ziua
aveau prioritate angajaţii proprii. Mergeam la ITC seara şi lucram la
calculator până dimineaţa. Pe parcursul unei nopţi obţineam rezultate
importante, pe care la Cluj le-am fi obţinut în mai multe săptămȃni de muncă
intensă. Uneori după o noapte de lucru, dimineaţa intram în biroul colegilor
care au implementat sistemul de operare, unde discutam diferite probleme
de colaborare cu Gabriel Martin, Maria Mocica şi Werner Schats. Apoi
mergeam la hotel şi dormeam. Odată am dormit pȃnă seara, apoi am coborȃt
la restaurant, deoarece ne era foame. Colegul meu, zăpăcit din cauza
tulburării ritmului de somn, a cerut ospătarului să ne aducă micul dejun.

Calculatorul FELIX C-64M a fost construit pentru armată şi în afară de
programele de bază, la filiala din Cluj-Napoca au fost dezvoltate aplicaţii
speciale de către o echipă condusă de Liviu Negrescu, un specialist
remarcabil, cel mai bun programator pe care l-a avut ITC-ul. Am colaborat o
perioadă scurtă cu Liviu Negrescu pentru găsirea unor funcţii prin care să se
calculeze parametrii pentru trageri de artilerie. Temele militare erau secrete
şi toate listingurile din perioada de punere la punct a programelor trebuiau
distruse. Listingurile erau arse în spatele sediului din strada Soporului,
această activitate fiind efectuată de băieţii cu studii medii. Cȃnd începeau ei
să lucreze, se producea un fum înecăcios care ne obliga să închidem
geamurile.

Calculatoarele din gama FELIX au fost exportate în China. În toamna
anului 1976 am fost la Beijing pentru a ţine un curs de COBOL şi pentru
asistenţă tehnică. La Beijing am găsit o atmosferă îngrijorătoare din cauza
cutremurului devastator care avusese loc în urmă cu două luni şi care a
produs cȃteva sute de mii de decese în nord-vestul Chinei. Pe trotuare erau
instalate corturi în care locuiau şi dormeau chinezii cărora le era frică de noi
replici ale cutremurului. Am fost cazat la hotelul Hsin Chao, care era cel mai
bun hotel din Beijing la vremea aceea. Colegii din Bucureşti erau la etajul
unu, iar eu eram la etajul cinci, singur în cameră. Ȋn prima noapte s-a produs
un cutremur uşor şi patul meu a început să se plimbe prin cameră (avea rotile
pentru a fi deplasat mai uşor). Am deschis uşa deoarece pe coridor era gălăgie
mare. Ȋn apartamentul de vizavi am văzut un japonez care stătea în cadrul
uşii şi mi-a făcut semn să stau la fel, aşa că am urmat exemplul lui. Gălăgia
de pe coridor era făcută de un pakistanez cu şapte copii, care erau foarte
agitaţi şi alergau. După un timp am ieşit cu toţii din hotel şi am stat la discuţii
în stradă. Au trecut aşa vreo două ore, apoi am reintrat în hotel şi ne-am
continuat somnul. Pentru nopţile următoare am învăţat de la colegi să
improvizez un sistem de alarmă care să mă trezească în caz de cutremur. Am
aşezat pe duşumea sticle goale cu gȃtul în jos. La cea mai mică trepidaţie,
sticlele se răsturnau şi făceau zgomot. A mai avut loc un cutremur ziua, în
timp ce eram la curs cu studenţii. Eu eram la tablă, în mişcare, aşa că nu am
sesizat cutremurul, dar deodată am văzut că studenţii se ascund sub bănci.
Lȃngă mine era interpreta Wang, care m-a prins de mȃnă şi m-a tras sub
catedră. După cȃteva minute am ieşit cu toţii în curte. Am stat afară cam o
oră, apoi am reintrat în sală şi ne-am continuat cursul.

Am ţinut cursul în limba franceză, câte 6 ore pe zi, din care aproape
jumătate le petreceam cu întrebări şi discuţii pentru fixarea cunoştinţelor.
Chinezii au avut un protocol nemaipomenit. În fiecare dimineaţă mă aştepta
în faţa hotelului o maşină cu şofer, care mă ducea la curs. Cȃnd terminam
cursul maşina mă ducea la hotel, sau în altă parte dacă aveam nevoie. Ȋn
fiecare weekend se organizau excursii la diferite obiective turistice: Marele
Zid Chinezesc, Templul Cerului, Palatul imperial de iarnă (Oraşul Interzis),
Palatul de vară, Mormintele dinastiei Ming, armata de teracotă din Xi’an,
ruinele vechiului palat de vară etc. Aceste excursii se repetau de fiecare dată
cȃnd soseau noi colegi din Romȃnia, astfel că eu am vizitat fiecare obiectiv de
mai multe ori. Oriunde mergeam, la curs, la hotel sau în excursii, chinezii
veneau după noi cu un ibric mare de ceai, care era tot timpul cald. Nu era nici
fierbinte, nici rece. Cȃnd mergeam în excursii şi ne aşezam la masă, înainte
de mȃncare ni se aducea o tavă cu şerveţele de pȃnză, umede, călduţe. După
ce ne ştergeam pe faţă şi pe mâini cu aceste şerveţele, rămâneam cu o
senzaţie plăcută.

Cȃnd soseau noi colegi se organizau mese festive la restaurant, unde
alături de noi participau reprezentanţi ai studenţilor şi oficialităţi politice
locale. Ne aşezam cu toţii la o masă mare, circulară, respectȃnd întotdeauna
o alternanţă de chinezi şi romȃni. Suprafaţa mesei avea două părţi: spre
exterior era o parte fixă, sub formă de coroană circulară, pe care erau aşezate
farfuriile, tacȃmurile şi paharele noastre, iar spre interior era un disc rotitor,
pe care erau aşezate castroanele şi
platourile cu diferite feluri de mȃncare,
precum şi sticlele cu băuturi. În afară de
bere şi vin, aveau o băutură specială numită
maotai, foarte bună, asemănătoare cu ţuica
noastră din Ardeal. Prin rotirea discului,
aveam acces la toate bunătăţile de pe masă.
Dacă ezitam să ne servim, din spate apărea
cȃte un ospătar care ne servea cu tot ce
doream.

La masă se serveau foarte multe feluri de
mȃncare pe bază de carne (pui, raţă, curcan,
porc, vită) în combinaţie cu legume şi fructe. Toate mȃncărurile conţineau
condimente şi sosuri din abundenţă, care le dădeau o savoare unică,
irezistibilă. Carnea era tăiată bucăţi pentru a putea fi mȃncată cu beţişoare.
Pe masă aveam atȃt beţişoare, cȃt şi tacȃmuri europene (lingură, furculiţă şi
cuţit). Eu am folosit întotdeauna beţişoarele. Mi-am cumpărat ca amintire
un set de beţişoare, cu care exersam seara la hotel, încȃt am ajuns să le
folosesc destul de bine la restaurant. Orezul şi pastele făinoase erau prezente
în foarte multe feluri de mȃncare. Se serveau şi mȃncăruri pe bază de fructe
de mare (creveţi, scoici, calamar, caracatiţă) cu fructe, sau cu usturoi,
ghimbir şi sos de soia. Am mȃncat şi ouă învechite, şi carne de şarpe, şi
scorpioni. Supa se servea de obicei la finalul mesei. La încheierea primei
mese festive am mȃncat supă de bambus. Altădată am mȃncat supă de
aripioare de rechin. Au mai fost diferite supe de peşte, de pui, de cartofi dulci,
de fasole roşie, de porumbel, de roşii şi ouă etc.

La o astfel de masă festivă, preşedintele comitetului revoluţionar s-a
ridicat şi a venit lângă mine cu un pahar plin cu maotai. M-am ridicat şi eu
de la masă şi am luat în mână paharul meu cu maotai. Am ciocnit împreună
paharele şi el a zis „Cam bei!”. Aceasta este expresia pe care chinezii o spun
când închină un pahar cu cei de la masă. Am zis şi eu „Cam bei!”şi am gustat
din maotai. El a băut tot paharul şi a insistat „Cam bei, cam bei, cam bei, cam
bei!” până când am golit şi eu paharul. Apoi am discutat despre curs, despre
studenţi şi despre obiectivele vizitate în excursii. După ce am mai băut
împreună cȃte un pahar de maotai a plecat mulţumit la locul lui.

Ȋn primăvara anului 1979 am ţinut un curs de Programe Utilitare pentru
altă serie de chinezi, la Bucureşti, în zona Pipera.
M-am reîntâlnit cu interpreta Wang, care mi-a fost colaboratoare la toate
cursurile pe care le-am ţinut în limba franceză. Ȋi sunt recunoscător pentru
faptul că m-a ajutat foarte mult tot timpul să comunic cu studenţii. Mulţi
studenţi chinezi aveau aparate de fotografiat şi făceau mereu poze. Mi-au
făcut o poză alături de Lu Wei Ming, responsabilul seriei de studenţi, în faţa
clădirii din zona Pipera unde am ţinut cursul. Pentru aceeaşi serie de studenţi
am ţinut un curs despre Sistemul de Operare la Beijing, în vara anului 1979.
La aeroport m-a întâmpinat interpreta Wang şi Lu Wei Ming, împreună cu
un grup de studenţi. Am fost cazat la hotel Beijing, un hotel nou construit,
aproape de Piaţa Tiananmen şi de Oraşul Interzis. Structura hotelului era
alcătuită din bare flexibile de oţel, pentru a avea o toleranţă mai mare la
cutremure. A fost o vară călduroasă, de multe ori fiind obligaţi să suportăm
temperaturi de peste 40 de grade Celsius. Ȋntr-o zi a fost o furtună de nisip.
S-a pornit un vânt intens, care a devenit tot mai puternic, iar în atmosferă a
apărut un praf dens, care era de fapt nisip din deşertul Gobi. Toţi chinezii şi-au acoperit nasul şi gura cu o mască din pânză. Am intrat într-o farmacie şi
mi-am cumpărat şi eu o mască. Vijelia a ţinut cam o jumătate de oră, apoi
atmosfera s-a mai liniştit.

## Perioada de informatică americană

A început în anul 1976,
odată cu realizarea minicalculatorului INDEPENDENT, creat prin copierea
minicalculatorului american
PDP-11/34 produs de firma DEC. Din seria INDEPENDENT au fost fabricate
variantele I-100, I-102F şi I-106. Ulterior a apărut şi minicalculatorul
CORAL, realizat prin copierea aceluiaşi PDP-11/34. A urmat o perioadă de
trecere de la generaţia calculatoarelor fabricate după licenţa franceză, care
aveau nevoie de climă şi erau exploatate în „batch processing”, la noua
generaţie de minicalculatoare, care nu aveau nevoie de climă şi erau
exploatate în mod interactiv. Pentru centrele teritoriale de calcul a început
perioada de declin, deoarece tot mai mulţi utilizatori preferau să-şi cumpere
un minicalculator, decȃt să meargă cu aplicaţiile la ghişeul centrului de
calcul, apoi să aştepte rezultatele execuţiei.

La începutul acestei perioade am condus o echipă care a implementat
Programe de Depanare Software (Debuggers) pe aceste minicalculatoare.
Primii colaboratori cu care am lucrat în această echipă au fost Lucia Miclescu
(căsătorită Mecea) şi Matei Huprich, cărora le mulţumesc pentru efortul pe
care l-au depus la realizarea primului proiect împreună. Activitatea de
depanare software m-a preocupat întotdeauna, încă de pe vremea lui
DACICC-200, cȃnd era greu să distingi dacă eroarea produsă este software,
sau hardware. Mi-a plăcut povestea primei erori software găsită pe primul
calculator american ENIAC. Am auzit această poveste în urmă cu cȃţiva ani
la o conferinţă internaţională. Cȃnd s-a executat unul din primele programe
pe ENIAC s-a obţinut un rezultat greşit. Inginerii au demontat toate plăcuţele
din calculator şi le-au verificat, apoi le-au asamblat din nou în calculator şi
au executat încă odată programul, dar au obţinut acelaşi rezultat greşit. Au
repetat aceste operaţii de mai multe ori şi obţineau mereu acelaşi rezultat
eronat. Din experienţele anterioare îşi făcuseră o rutină să caute erorile pe
plăcuţele hardware. Au întâlnit primul program care conţinea o eroare, dar
programul era simplu, ei ştiau rezultatul corect al execuţiei şi nu şi-au
imaginat că eroarea ar putea fi chiar în program. Această întȃmplare
dovedeşte o deformare profesională a inginerilor.

Corectitudinea programelor are o importanţă deosebită, mai ales cȃnd e
vorba de software utilizat în domenii cu regim de maximă siguranţă, ca de
exemplu zborul în cosmos, planificarea zborului avioanelor, mersul
trenurilor etc. Mulţi matematicieni au încercat să abordeze corectitudinea
programelor prin demonstraţii matematice. Este şi aceasta o deformare
profesională deoarece nu se poate demonstra matematic că un program nu
are erori. După crearea unui program urmează o activitate de testare
software folosind o baterie de teste, cu scopul de a depista erorile
programului. Dar oricât de lungă ar fi perioada de testare şi oricâte erori am
găsi într-un program, nu avem certitudinea că acel program nu mai conţine
alte erori. Pentru a găsi erorile logice ascunse, se utilizează un sistem de
depanare software (debugger), care permite execuţia în mod asistat şi
controlat a programului care este supus activităţii de depanare. Se poate opri
execuţia programului cȃnd sunt îndeplinite anumite condiţii, se pot fixa
puncte de întrerupere (breakpoints) în corpul programului, se pot verifica
valorile variabilelor cȃnd programul este întrerupt, se poate relua execuţia
programului din punctul în care a fost întrerupt, sau se poate continua
execuţia pas cu pas.

Echipa pe care am condus-o a implementat limbajele COBOL şi PASCAL
pe minicalculatoarele INDEPENDENT. În paralel cu activitatea de
implementare am realizat manuale de programare şi operare pentru COBOL
şi PASCAL. Majoritatea aplicaţiilor care se rulau la centrele de calcul din ţară
erau în COBOL şi tot mai mulţi utilizatori voiau să-şi transfere aplicaţiile de
pe calculatorul FELIX pe minicalculatorul INDEPENDENT. Pentru a veni în
ajutorul lor am încheiat contracte de asistenţă tehnică şi
le-am oferit consultanţă în activitatea de transfer a aplicaţiilor. Am publicat
şi un articol care prezintă în paralel facilităţile din COBOL SIRIS (sistemul
de operare pe calculatorul FELIX se numea SIRIS) şi facilităţile
corespunzătoare din COBOL AMS (sistemul de operare pe minicalculatorul
INDEPENDENT se numea AMS)104. Limbajul PASCAL era ideal pentru
învăţarea programării şi era folosit în universităţi şi în liceele de specialitate.
Am predat acest limbaj studenţilor de la Universitatea Tehnică din
Cluj-Napoca, fiind cȃţiva ani colaborator extern al acestei universităţi. Am
condus şi câteva lucrări de licenţă în cadrul acestei colaborări. În această
perioadă mi-am elaborat teza de doctorat cu titlul „Implementarea
limbajelor de nivel superior pe minicalculatoare” sub conducerea domnului
profesor Emil Muntean. Conţinutul tezei a rezultat din proiectele la care am
lucrat în acea perioadă. Nucleul tezei este constituit din prezentarea zonei
virtuale de manevră, o combinaţie între memoria internă şi memoria
externă, folosită pentru gestiunea informaţiilor în procesul de compilare.
Sistemul de gestiune a acestei zone foloseşte în primul rȃnd memoria internă,
care este mai rapidă. Cȃnd este depăşită capacitatea memoriei interne, se
face uz de memoria externă, care este mai încăpătoare, dar această memorie
este gestionată în aşa fel încȃt orice informaţie să devină accesibilă în
memoria internă cȃnd este necesară. Sistemul de gestiune a zonei virtuale de
manevră era astfel conceput încȃt transferul de informaţii între memoria
internă şi memoria externă să fie redus la minim, pentru a mări viteza de
compilare.

La începutul acestei perioade mergeam la ITC Bucureşti pentru a ne pune
la punct programele. Am colaborat cu echipa condusă de Aurel Becea, care a
implementat sistemul de operare AMS pe minicalculatorul INDEPENDENT.
După un an am primit la filiala din Cluj-Napoca un minicalculator
PDP-11/34, pe care l-am utilizat la capacitate maximă. Am mai primit un
calculator CM-4 din Uniunea Sovietică, dar acest calculator a funcţionat
numai vreo 2-3 zile în total şi nu am putut să-l folosim. Acest calculator nu
avea circuite integrate occidentale, deoarece erau sub embargou pentru
Uniunea Sovietică. Ȋn modul de lucru interactiv timpul necesar pentru lucru
la calculator este mai mare şi nu reuşeam să avem toţi acces la PDP în timpul
zilei. Băieţii veneam la ITC noaptea pentru a ne depana programele. În multe
din implementările noastre foloseam versiuni mai vechi realizate la firma
DEC, pe care le adaptam şi le îmbunătăţeam. Ȋntr-o noapte am implementat
un astfel de program, care uneori producea o eroare în execuţie. Am depanat
programul şi am observat că eroarea era provocată de o instrucţiune de
comparare cu semn. Operanzii erau adrese de memorie şi eroarea apărea
când se comparau adrese mari, pentru care şi primul bit (bitul de semn) era
semnificativ. Am corectat programul înlocuind instrucțiunea de comparare
cu semn, cu o instrucţiune de comparare fără semn, şi programul a
funcţionat normal. M-am gȃndit să semnalez această eroare la firma DEC.
Aveam o revistă DECUS (DEC USers – asociaţia utilizatorilor DEC) în care
am găsit un formular pentru raportarea de anomalii software. Am completat
formularul în care am descris eroarea şi l-am expediat pe adresa DECUS
Europe. Am primit un răspuns cu mulţumiri şi mi-au trimis un formular de
adeziune la DECUS. Am completat formularul şi am devenit membru
DECUS, dar m-au scutit de cotizaţie şi mi-au făcut un abonament gratuit la
revista DECUS. Ȋn această revistă am găsit articole interesante şi idei pentru
noi teme de cercetare. Am aflat că asociaţia DECUS organizează simpozioane
în fiecare an şi mi-a venit ideea să trimit şi eu la aceste simpozioane lucrări
rezultate din cercetările mele. Lucrările au fost acceptate, dar nu am reuşit
să particip la niciun simpozion.

Minicalculatoarele INDEPENDENT au fost exportate în China şi în vara
anului 1981 am fost la Beijing şi Wuhan pentru a ţine un curs de limbaje de
programare şi programe utilitare. Avȃnd deja experienţă, m-am plimbat mult
pe jos, atȃt în Beijing, cȃt şi în Wuhan. În Beijing erau bulevarde mari, dar
maşinile nu puteau circula cu viteză mare deoarece erau foarte mulţi
biciclişti. Cȃnd porneau de la semafor, bicicliştii alcătuiau un adevărat val,
încȃt era foarte greu pentru un şofer să se strecoare printre ei. Şoferul
ambasadei romȃne mi-a spus că regula de bază de care trebuie să ţină seama
un şofer este să nu lovească bicicliştii.

De la Beijing la Wuhan şi înapoi am zburat cu un IL 14, tot zborul fiind cu
turbulenţe şi avionul trepida de parcă ar fi mers pe arătură. La Wuhan am
stat în fosta reşedinţă de vară a lui Mao, situată într-un parc, unde era şi o
unitate militară. Când mă plimbam prin parc şi mă întâlneam cu soldaţi,
aceştia băteau pas de front şi mă salutau, văzȃnd că sunt străin. Erau puţini
străini pe acolo. Oraşul Wuhan este străbătut de un fluviu mare care se
numeşte Yangtze (fluviul Albastru). Cȃnd era cald mergeam la Yangtze să fac
baie. Chinezii povesteau că pe vremea când trăia Mao şi venea la reşedinţa
din Wuhan, îi plăcea să meargă la fluviul Yangtze. Câteodată se angaja să
treacă fluviul înot şi atunci o mulţime mare de chinezi care erau pe mal,
intrau în apă şi treceau fluviul înot după el.

În reşedinţa unde eram cazaţi erau foarte mulţi ţȃnţari. Palmierii din parc
erau împodobiţi cu pȃnze de păianjen, care erau adevărate capcane pentru
ţȃnţari. La ferestrele de la dormitor erau montate site de sȃrmă pentru
protecţie împotriva ţȃnţarilor. Deasupra patului aveam un fel de baldachin
de pȃnză, care ne proteja dacă vreun ţȃnţar reuşea să pătrundă în cameră.
Seara închideam pȃnza baldachinului şi dormeam fără probleme pȃnă
dimineaţa. Colegul meu de cameră nu reuşea să doarmă. Stătea la fereastră
şi pȃndea prin sită ţȃnţarii care voiau să intre în cameră. Cȃnd un ţȃnţar
reuşea să-şi strecoare capul printr-un ochi al sitei, el îl decapita imediat.
Dimineaţa găseam pe sită o mulţime de capete de ţȃnţari.

Am ţinut cursul în limba engleză, cȃte şase ore pe zi. Au fost traduse în
limba engleză toate manualele pe care le-am elaborat cu echipa de la Cluj-Napoca, pentru a putea fi folosite de către utilizatorii străini. Mulţi dintre
cursanţii chinezi aveau aparate de fotografiat şi au făcut o mulţime de poze.
Poza alăturată este făcută sus, pe clădirea în care am ţinut cursul. În poză
apare întreaga serie de 28 de studenţi. Pe linia de jos sunt studentele, iar
studenţii stau în picioare, la mijloc fiind eu cu interpretul de limba engleză.

Studenţii chinezi luau notiţe, munceau cu seriozitate şi voiau să priceapă
tot ce le spuneam la curs. Pe primele bănci din sala de curs erau aşezate două
magnetofoane şi două casetofoane, care erau în funcţie tot timpul şi
înregistrau tot ce le prezentam la curs. I-am întrebat de ce înregistrează şi
mi-au spus că atunci cȃnd învaţă din notiţe ascultă şi înregistrarea, avȃnd
astfel toate informaţiile pe care le-am prezentat.

Ȋn fiecare dimineaţă rezervam o jumătate de oră pentru întrebări şi
discuţii referitoare la cursurile precedente, înainte de a începe noul curs.
Poza alăturată este făcută în sala de curs, unde foloseam creta şi tabla pentru
a prezenta studenţilor informaţiile din curs. Nu aveam alte mijloace de
prezentare în afară de cretă, tablă şi bineînţeles, tot ce vorbeam în engleză
era tradus de interpretul meu în chineză şi era înregistrat. Vorbeam în timp
ce scriam pe tablă, gestionând cât mai bine spaţiul tablei, pentru a putea
sistematiza informaţiile. Când tabla era plină, cei care aveau aparate de
fotografiat veneau mai aproape de tablă şi pozau informaţiile. Pe mesele din
primul rând se văd cele două magnetofoane şi două casetofoane, care
înregistrau tot ce spuneam la curs.

Chinezii au cumpărat şi minicalculatoare PDP de la americani. I-am
întrebat dacă sunt la fel de mulţumiţi de INDEPENDENT ca şi de PDP.
Mi-au răspuns că INDEPENDENT e la fel de bun ca PDP, dar le place mai
mult să cumpere de la români. Americanii vin şi instalează sistemele, îi
instruiesc vreo 3-4 zile, apoi pleacă. Românii le ţin cursuri câteva luni şi le
acordă asistenţă tehnică îndelungată, on-site şi on-call.

Minicalculatoarele INDEPENDENT au fost exportate şi în Cehoslovacia.
Ȋn 1983 am fost la o firmă din Praga pentru a acorda asistenţă tehnică
software on-site. Trebuia să mai vină cineva pentru asistenţă tehnică
hardware, dar se pare că nu i-a ieşit viza. Până a fost găsit un înlocuitor
căruia să-i iasă viza, a trecut mult timp, aşa că am stat singur la acea firmă o
lună de zile. Şeful oficiului de calcul, pe care îl chema Hanko, era foarte
supărat că nu a venit colegul pentru hardware, deoarece aştepta să-i aducă
ceva echipament. Hanko venea dimineaţa şi pornea calculatorul, care
funcţiona fără întrerupere până când mergeam acasă. Era vară şi în sală era
foarte cald, aşa că am avut emoţii să nu apară vreo pană hardware. Nu am
avut probleme, deoarece minicalculatoarele din acea perioadă aveau o
fiabilitate foarte mare, fiind construite cu circuite integrate din occident.

La ITC Bucureşti a mai apărut şi sistemul de operare MINOS pentru
minicalculatoarele INDEPENDENT, implementat de o echipă condusă de
Nicolae Manea. Cele două sisteme de operare, AMS şi MINOS, erau
funcţional echivalente. Deosebirea dintre ele a constat în cȃt de mult s-au
îndepărtat de sistemul RSX-11 (care funcţiona pe PDP) de la care au pornit.
În sistemul AMS au fost făcute multe modificări, au fost făcute unele
îmbunătăţiri şi a fost schimbat limbajul de comenzi. În sistemul MINOS au
fost făcute doar adaptări pentru a-l face funcţional pe minicalculatorul
INDEPENDENT. O perioadă au funcţionat ambele sisteme, utilizatorul
avȃnd posibilitatea să aleagă sistemul pe care să-l folosească. Am mai fost la
asistenţă tehnică în Praga la diferite oficii şi centre de calcul, on-site şi
on-call. Am observat că utilizatorii din Praga preferau sistemul de operare
MINOS, deoarece ei aveau experienţă de utilizare a sistemului RSX-11 şi erau
obişnuiţi cu limbajul de comenzi care era la fel cu cel din sistemul MINOS.
Pentru a avea un singur sistem de operare, s-au combinat sistemele AMS şi
MINOS luȃnd ce a fost mai bun din fiecare, şi a rezultat sistemul de operare
MIX.

Profesorul Emil Muntean a condus delegaţiile ITC-ului la întrunirile
CAER pentru omologări internaţionale software. Am participat la
omologarea internaţională a compilatorului COBOL AMS, la Moscova şi la
Bucureşti. Toată documentaţia, inclusiv manualele de programare şi
operare, au fost traduse în limba rusă cu această ocazie.

Ȋn 1989 am fost trei luni la asistenţă tehnică software în Germania de Est.
Pentru asistenţă tehnică hardware era un specialist de la fabrica de
calculatoare şi unul de la IIRUC, cu care m-am întȃlnit la Berlin, la sediul
agenţiei de asistenţă tehnică, unde am fost cazaţi. Prima întrebare pe care
mi-au pus-o a fost dacă am carnet de conducere auto. Le-am spus că am, dar
nu e la mine. Nu-i nimic, mi-au zis ei, poţi să conduci, că poliţia de aici nu
opreşte maşina noastră. Am încercat să mă opun, dar nu am avut nici o şansă.
Am acceptat deoarece trebuia să convieţuim trei luni şi nu era bine să
începem cu un conflict. Totuşi, am stabilit că dacă mă amendează poliţia, să
contribuie şi ei la plata amenzii. La sediul agenţiei era o maşină Dacia 1300
cam rablagită, cu care ne deplasam la sediile clienţilor pentru asistenţă
tehnică. Puteam alege să mergem cu trenul dacă aveam legături bune. Am
acordat asistenţă tehnică la peste 20 de centre şi oficii de calcul situate în
Germania de est, în Berlin, Leipzig, Potsdam, Rostock, Magdeburg,
Karl-Marx-Stadt, Erfurt, Dresda, Halle, Heidelberg, Brandenburg, Weimar
etc. În fiecare zi erau cel puţin 2-3 apeluri de la utilizatori care aveau
probleme cu diferite module hardware. Minicalculatoarele INDEPENDENT
fabricate la sfȃrşitul anilor ’80 aveau o fiabilitate scăzută, deoarece ţara
noastră a pierdut dreptul de a folosi circuite integrate occidentale, fiind
reactivat embargoul. Ultimele minicalculatoare INDEPENDENT au fost
fabricate cu circuite integrate sovietice. După ce ajungeam la sediul
clientului, colegul hardist depista care placă nu funcţiona bine. Uneori era
suficient să o scuture puţin şi începea să funcționeze. Dacă nu mergea
metoda scuturatului, o înlocuia cu alta pe care o avea pregătită, testată în
laboratorul de la agenţia tehnică. Eu aveam o misiune mai simplă, să
reinstalez sistemul de operare şi eventual să-l personalizez conform cu
dorinţele clientului. Ȋn cele trei luni cât am activat în Germania de est, am
condus maşina mai mult decât în orice perioadă de trei luni de acasă şi
într-adevăr niciodată nu ne-a oprit poliţia. Uneori erau filtre de control pe
autostradă, dar când apărea maşina noastră, poliţia ne zâmbea şi ne făcea
semn să ne continuăm drumul. Băieţii mi-au spus că explicaţia acestui
comportament era simplă: Honecker rămăsese singurul prieten al lui
Ceauşescu. Eu eram la volan şi în dreapta era colegul de la IIRUC, un fel de
şef de maşină care avea o hartă şi îmi spunea pe unde să mă duc. Autostrăzile
erau foarte bune şi de obicei mergeam pe autostradă, dar uneori şeful de
maşină îmi spunea să merg pe drumuri laterale, care erau la fel de bune şi
peisajele erau mai interesante. Odată, la o intersecţie, mi-a spus să merg pe
un drum care lui i se părea că e bun, dar după 10 minute de mers am ajuns
la capătul drumului, în curtea unui neamţ. Am rȃs împreună cu neamţul,
deoarece nimerisem pe drumul lui privat, apoi ne-am întors la intersecţie şi
am ales direcţia bună.

Ȋn fiecare zi zburau la joasă înălţime elicoptere sovietice, care aveau rolul
de supraveghere. Un neamţ mi-a zis că dacă ar avea o mitralieră, le-ar doborî.
Ȋntr-o zi am mers la un client din Leipzig cu trenul şi am asistat la una din
primele demonstraţii împotriva regimului. Misiunea noastră în Germania de
est s-a încheiat toamna târziu, aproape că ne-a prins acolo acţiunea prin care
s-a dărâmat Zidul Berlinului.

După 1989 am continuat cercetările pentru dezvoltarea unor aplicaţii
pentru minicalculatoarele INDEPENDENT, sursa de inspiraţie pentru aceste
cercetări fiind revistele DECUS. În acelaşi timp am început cercetări pentru
crearea şi implementarea unor programe pe PC-uri. Am dezvoltat o aplicaţie
interactivă pentru învăţarea limbajelor de programare, care a fost utilizată la
universităţile din Cluj-Napoca.

A fost o mare onoare pentru mine să fac parte 27 de ani din acest institut
naţional de prestigiu numit ITC, care a pus bazele dezvoltării informaticii în
ţara noastră. ITC-ul a avut strategii sănătoase de promovare a tehnologiilor
informatice, atât în ţara noastră, cât şi peste hotare, aceste strategii fiind
susţinute de manageri înţelepţi şi puternici. Am încercat şi eu să fiu util în
acţiunile iniţiate de ITC. La încheierea activităţii mele în ITC am fost
cercetător principal gradul I şi la 1 august 1995 am ocupat, în urma unui
concurs, un post de profesor la Universitatea Iuliu Haţieganu. Mi-am propus
ca la universitate să fac 60% activităţi de cercetare şi 40% activităţi didactice,
dar nu am reuşit, deoarece numărul studenţilor era în continuă creştere.
Totuşi, nu am neglijat cercetarea şi am abordat noi domenii: Inteligenţa
artificială, Modelare şi simulare stochastică, Tehnologii Java şi XML, Data
mining, Analiza şi prelucrarea imaginilor, e-Learning etc. Am participat la
conferinţe, simpozioane şi congrese internaţionale, unde am prezentat
rezultatele pe care le-am obţinut în cercetare. Mi-am propus ca în fiecare an
să prezint cel puţin o lucrare la un astfel de eveniment internaţional, şi am
reuşit. Este un lucru formidabil să te întâlneşti cu oameni din toată lumea
care au aceleaşi preocupări ca tine, să compari rezultatele lor cu ale tale şi să
discuţi cu ei noi strategii de cercetare. De la aceste evenimente am venit acasă
întotdeauna cu bateriile încărcate şi cu noi idei de cercetare.

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
