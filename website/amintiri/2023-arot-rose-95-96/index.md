---
slug: 2023/arot-rose-95-96
title: "Conferințele ROSE '95 și ROSE '96"
authors: [arot]
tags: [conferinte, autor:alexandru.rotaru]
# date: 2023-12-12T07:26:21
date: 2023-10-27

---

Conferințele **ROSE '95** și **ROSE '96** și comercializarea treptată a serviciilor de acces la Internet în România.

<!-- truncate -->

---

După experiența câștigata la ROSE '94, ne-am propus că ROSE '95 să fie organizat altfel. Am renunțat la compania de turism pentru rezervări și organizare de evenimente. În schimb cu banii economisiți am construit un pachet care să fidelizeze participanții. Acesta conținea: volumele cu lucrările conferinței, un sac de pânză inscripționat cu ROSE '95, insigna asociației, ecusoane, programul manifestărilor și câte trei bonuri de cafea pentru pauzele de conferința din fiecare zi.

Toată logisitica am preluat-o cu mijloace proprii și cu un sistem de comunicații bazat pe stații wireless de la Radiotel care ne permiteau coordonarea pe teren în timpul evenimentului. Trebuie ținut cont că la acel moment nu apăruseră telefoanele mobile. Evident Radiotel avea afișat în holul de la intrare cel mai mare banner. Fundația Soros ne-a sponsorizat cu instalația de traducere simultana, inclusiv cu traducătorii iar Ion Vaciu pe care îl cunoșteam încă de la ROSE '94 ne-a asigurat legătura cu presa. Cu o zi înainte de începerea conferinței ROSE '95 am organizat o mini conferință de presă prin care toți jurnaliștii de specialitate au fost informați despre cele mai importante momente ale evenimentului. Conexiunea Internet a fost pentru prima dată on-line. Aceasta s-a realizat prin linia închiriată Romtelecom care conecta Palatul Copiilor (PC-Net) cu ICI (RNC), obținută prin susținerea lui Eugenie Staicut, coordonatorul RNC. EUnet ne-a sponsorizat prin asigurarea de conturi de email pentru firmele participante și în special pentru invitații din străinătate.

Dintre cei pe care îi cunoșteam deja, la ROSE '95 au sosit: Sergey Kusnetzov, președintele asociației de Unix din Rusia, Jean- Michel Cornu, reprezentant al grupului francez de Unix (AFUU) dar și coordonator din partea EurOpen al programului de acces al utilizatorilor la informațiile Comisiei Europene și profesorul de economie Juan Carlos Martínez Coll de la Universitatea din Malaga, la acel moment inițiator și coordonator, pe lângă Comisia Europeană al programului EumedNet.

Linus Torvalds și John Quartermann au sosit cu o zi înainte de începerea conferinței, motiv pentru care s-au integrat imediat în mica noastră echipă de organizare. Linus chiar a coordonat împreună cu Irina Athanasiu o echipă de studenți pentru a sorta volumele iar John Quartermann ne-a sprijinit în logisitica de acces la Internet din zona de expoziție, chestiune care era destul de dificilă la acel moment.

La conferința a sosit și Esther Dyson, membră în comitetul condus de Al Gore „National Information Infrastructure Advisory Council”, cel care definea atunci noua infrastructură de telecomunicații din Statele Unite (proiectul NII). Ulterior în 1998 Esther Dyson împreună cu John Postel au fondat ICANN, organizație pe care aceasta a și condus-o o perioadă de timp.

Pe lângă personalitățile de vârf sosite la ROSE '95, firmele au încercat să-și mobilizeze pentru prezentări în special subiecte orientate spre zona tehnică, evitind subiectele strict comerciale. Noi în calitate de organizatori am numit în coordonarea secțiunilor din program (vezi programul ROSE '95) pe toți cei care puteau lansa dezbateri libere cu sala privind subiectele tratate în secțiuni. De exemplu secțiunea referitoare la „Dezvoltarea resurselor Internet” a fost coordonată de John
Quartermann; secțiunea dedicata aplicațiilor Linux, a fost condusă de Linus Torvalds iar cea de aplicații de securitate și criptografie de către prof. Victor Valeriu Patriciu. Efectul s-a văzut de fiecare dată, dezbaterile fiind inițiate și apoi moderate de aceștia. De altfel pe toată perioada evenimentului invitații noștri au fost abordați direct de către cei interesați. Consider că am reușit să realizăm o comunicare foarte bună între toți cei prezenți, în acel spațiu special amenajat din Palatul Copiilor, în care erau prezente cu exponate principalele firme IT&C din România.

Problemele de logisitica au fost ca întotdeauna foarte dificile. Îmi amintesc de exemplu că într-o dimineața în timpul prezentării unei lucrări despre arhitectura QNX, niște muncitori au început să repare cu un zgomot teribil acoperișul Palatului Copiilor, astfel încât nu se mai auzea nimic în sală. A trebuit personal să mă duc pe clădire și să-i rog pe respectivii să revină peste două zile. Spre norocul nostru problema s-a rezolvat, evident trecându-i pe aceștia drept „colaboratori” în statul de plată al asociației, împreună cu pompierii și citeva femei de serviciu.

Cu formația să de jurnalist Esther Dyson a reușit să conducă la ROSE '95 una dintre cele mai surprinzătoare mese rotunde cu tema: „Internet, growth of the Global Network & Services” cu accentul aplicativ pe furnizorii Internet din România. Trebuie ținut cont că la această masă rotundă au participat că peneliști: Linus Torvalds, John Quartermann, Jean Michel Cornu și Juan Carlos Martinez Call. Interactivitatea a fost permanentă cu întreaga sală. Din păcate nu se păstrează o înregistrare a acestor discuții care ar fi de referință pentru situația Internetului din perioada 1994-1996.

În schimb există o înregistrare de la TVR1 unde se menționează fugitiv evenimentul cât și faptul că ROSE '95 s-a bucurat de prezența lui Linus Torvalds. Singurele publicații care au susținut evenimentul, inclusiv cu interview-uri și puncte de vedere de la fața locului au fost publicațiile din domeniul IT&C (PCReport, Computerworld s.a.). Ecoul internațional a fost mult mai puternic decât cel din țară, chiar dacă ROSE '95 că și ROSE '94 au condus la formarea unei întregi generații de specialiști. Pe toți aceștia îi regăsim astăzi în management-ul multor firme dar și printre personalitățile care au adus schimbări majore în domeniu. O lista a acestora o vom menționă la sfârșitul acestei serii de prezentări.
Linus Torvalds a stat în România o perioadă mai lungă (o săptămâna) susținând de două ori prezentări în amfiteatru pentru studenții din anii 4 și 5 de la Facultatea de Calculatoare din Politehnica București. A fost chiar curios să petreacă ceva timp cu studenții din anul 5 în Regie, pentru a comunica cât mai direct cu cei din generația lui.

O prezentare post factum a conferinței, dar si a impresiilor personale despre ROSE '95 a fost publicată de John Quartermann în numărul din Noiembrie 1995 al revistei Matrix News.

ROSE '95 la fel că și ROSE '94 a produs multe comentarii în comunitatea Unix/Linux, pe plan internațional. Articolul scris de John Quartermann dar și intervențiile lui Linus Torvalds în diverse conferințe au menționat România și asociația noastră GURU. De altfel eram prezenți permanent în programul de evenimente internaționale atât la Usenix cit și la EurOpen.

Așa a fost și atunci când am fost și noi incluși pe 8 februarie 1996 în primul survey global: „24 ore în Cyberspace” coordonat de celebrul fotograf american Rick Smolan. Atunci 150 de reporteri profesioniști au plecat în diverse locuri din lume, înarmați cu aparate de fotografiat și camere digitale de ultim moment (la acea
vreme). Scopul a fost acela de a arăta pentru prima dată în istorie, în anul 1996 că Internetul a devenit un mediu de comunicare și socializare on-line. La noi nu s-a putut transmite live, dar țin minte că l-am condus pe jurnalistul trimis în România pentru a face poze pe niște străzi foarte vechi de pe lângă biserica Silvestru dar și pe acoperișul din Piață Victoriei unde Fundația Soros instalase cu o lună înainte antena Taide Network de 2.4 m. Toate pozele au fost transmise în aceeași zi prin Internet către sediul lor din California în limita celor 24 ore, evident prin singura conexiune on-line pe care o aveam la dispoziție, antena Taide de 64 kbps de la Fundația SOROS București.

La începutul anului 1996, în ceea ce privește telecomunicațiile, situația era total schimbată. Erau deja în funcțiune un număr mai mare de conexiuni on-line la Internet. Ritmul lor de dezvoltare era impresionant. Prin Kappa toată lumea caută să se interconecteze on-line cu ceilalți și mai ales la punctele de ieșire către Internet. În 1995 apăruse primul hub de satelit (Hughes) din România pentru sistemul bancar la Digicom iar rețelele RTNS devenită Global One și Logic Telecom ofereau deja conexiuni on-line în țară prin protocol X.25. Astfel au început să apară rețele de acces la Internet cu noduri în teritoriu interconectate prin acești operatori (un exemplu este rețeaua RoLink la IIRUC, cu 14 noduri Internet în 1996), dar și furnizori de Internet locali (că de exemplu NetSoft la Tirgu Mureș, Flex la Brăila sau As Computer la Timișoara).

Pe de altă parte cam toți furnizorii la acea vreme aveau conexiuni pe dial- up prin cartele preplătite. Este suficient să amintim PC-Net, FX-Internet (fondată în 1996), Ines Group (lansată în 1997) și Digicom (serviciul dial-up Internet lansat în 1997).

Urmare a acestor dezvoltări, pe 11 mai 1996, la CERF, am moderat împreună cu Irina Athanasiu masa rotundă pe tematica Internet la sala de marmură din pavilionul central ROMEXPO. Au participat, printre alții, SUN Microsystems, Microsoft, IBM, Slicon Graphics și furnizorii de servicii: KAPPA, EUnet, RTNS, Logic Telecom.

Noi că asociație începeam să consumăm tot mai mulți bani datorită multiplelor evenimente unde eram solicitați fie ca organizatori fie ca moderatori. În plus trebuia să plătim anual taxele de membru la EurOpen, care erau destul de mari.

Atunci am început să organizăm o serie de evenimente cu taxă, pentru instruirea sectorului bancar pentru ceea ce avea să urmeze (Unix și servicii on-line). De exemplu în primăvara anului 1996 am organizat timp de 3 săptămâni niște module de curs de Unix/Linux și servicii TCP/IP la Bankcoop, dar ulterior și la Centrul de Calcul al Ministerului de Finanțe.

În 14-17 octombrie 1996, împreună cu Fundația Eurisc, GURU a organizat primul seminar de 3 zile privind securitatea serverelor bancare, numit: «Metode și Proceduri Avansate pentru securizarea serverelor Unix și a accesului la Internet». Pentru aceasta l-am invitat pe Rick Farrow că să susțină prezentările la „Cercul Militar Național” sala „Alba Iulia”. Toți participanții au primit note de curs și o instruire foarte solidă referitoarea la securitatea on-line și atacurile care pot apare pe Internet. Țin minte că au participat atunci reprezentanți de la toate băncile din România. Totuși numai jumătate dintre ei au plătit costul seminarului, restul achitând taxele cu mare întârziere, chiar și după 3 luni. Atunci a fost o minune că am supraviețuit financiar fiind salvați de Clubul de la Roma printr-un împrumut de 5000 USD. Fără acest ajutor probabil ar fi fost imposibil să mai organizam ROSE›96 care urma să înceapă peste numai 2 săptămâni.

ROSE '96 a fost așteptată cu interes de toată lumea. Deja aveam un public din țară, din școli și universități, pe care nu trebuia să-l dezamăgim. Cu toate acestea, conferința ROSE '96, programată între 30 octombrie – 2 Noiembrie, ne-a făcut destule surprize. Volumele și programele au ajuns în ultima clipă, ca atare a trebuit să lucrăm la sortare cu studenții și cu unii dintre invitații din străinătate: Jeffrey Haemer și Evi Nemeth. Participarea din țară a fost foarte amplă, ceea ce dovedea un larg interes atât pentru subiectele tratate cât și pentru invitați. Firmele care au participat cu lucrări la conferința (Cisco, Sun, IBM, Bull s.a) au evitat prezentările strict comerciale. La ROSE '96 a participat Petre Dimo din Franța, unul dintre pionierii informaticii din România, dar și reprezentanți ai centrelor universitare din țară (prof Mihai Jalobeanu de la Cluj, prof Ioan Jurcă de la Timișoara sau Dragoș Acostachioaie de la Iași).

După a 2-a parte a anului 1996 se simțea nevoia unor intilniri cu furnizorii de Internet la care să existe și un moderator pe post de arbitru. Chiar dacă în 1996 existau și alte asociații în IT&C în România ( de exemplu ATIC și ARIES), la aceste intilniri noi cei de la GURU eram preferați datorită apropierii de Internet cât și datorită implicării directe în pornirea mai multor operatori cât și în promovarea noutăților tehnologice.

De exemplu după instalarea în luna iunie 1996 a celor trei antene ale Fundației SOROS din teritoriu (Iași, Cluj și Timișoara), fiecare la 64Kbps inițial, ceilalți operatori începuseră să ne preseze să organizăm o masă rotundă pe tema „Servicii Internet în România”, deoarece prin faptul că accesul la Internet prin aceste antene este gratuit, se distorsionează piață. Prin urmare, ultima zi de la ROSE '96, pe 2 noiembrie 1996, am organizat o masă rotundă împreună cu Agora Press la care au participat 16 furnizori de servicii Internet ai acelui moment dar și o parte mare din presa scrisă care deja era extrem de interesată de fenomenul Internet. O transcriere a discuțiilor a apărut în revista Byte. Urmările au venit imediat. George Soros fiind informat de ceea ce s-a discutat la ROSE '96 a decis să înființeze începând cu ianuarie 1997 firma DNT, cu nodurile (București, Iași, Cluj și Timișoara) iar Fundația Soros a început să funcționeze ca un client al DNT-ului, împreună cu toată rețeaua de licee pe care o gestiona.

Mai sunt de amintit în același registru și alte două intilniri: Întâlnirea de la Electronum din 20 ianuarie 1997, cu furnizorii de Internet și fără participarea presei, urmată de un comunicat de presă. Apoi am organizat cu Agora masa rotundă din iunie 1997 de la CERF '97, la care au participat 20 furnizori de servicii Internet de la acel moment. A trebuit să corectăm atunci atitudinea presei față de primii hackeri care începuseră să altereze mediul on-line în formare.

Este chiar momentul în care în România începea să se pună problema serviciilor on-line. De la primele site-uri Web construite începând din 1995 s-a ajuns la servicii on-line din ce în ce mai elaborate. Este suficient să comparăm „Telegrama”, serviciu de presă prin email cu distribuție zilnică ținut în funcțiune de România Liberă și de Ion Vaciu în anii 1995 cu serviciile de monitorizare a presei (Medianet – Marius Ghilezan sau Promedia Italia – Ionel Danca, apărută după ianuarie 1997). De altfel în 1996 Liviu Taloi a înființat ARoWeb, Asociația Web Masterilor din Romania, asociație care a organizat o serie de prime intilniri cu creatorii de conținut on-line în vara anului 1997.

## Referințe

- [cniv.ro - Alexandru Rotaru - Contribuții ale Asociației Utilizatorilor de Unix din România (GURU)](https://cniv.ro/documents/26/CNIV_Volum_Aniversar_2023_-_Versiune_Online_DPxioQg.pdf)  (arhivat [local](https://cronica-it.github.io/arhiva/))
