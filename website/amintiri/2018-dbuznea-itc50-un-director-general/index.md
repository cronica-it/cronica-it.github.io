---
slug: 2018/dbuznea-itc50-un-director-general
title: 'Dinu Buznea - Evocări din volumul ITC-50: „Un director general pentru stabilitatea ITC”'
authors: [vbaltac, dbuznea]
tags: [itc]

date: 2024-03-11T16:26:50

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, actvitatea lui Dinu Buznea
a fost evocată într-un capitol intitulat
**Un director general pentru stabilitatea ITC**.

<!-- truncate -->

---

Dinu Buznea – 1921-2008

Născut la 7 septembrie 1921 la Huși, județul
Fălciu (Vaslui), fiu al lui Dimitrie Buznea, ofițer și
al Ortansei Caracaș. Urmează școala primară la
Răducăneni, județul Iași unde are o nouă familie
prin recăsătoria mamei cu Alexandru
Gheorghiade.

1931-1939 urmează Liceul Militar “Nicolae
Filipescu” din Târgoviște, cunoscut ca
“Mânăstirea Dealu”. Publică probleme și câștigă
concursuri organizate de Gazeta Matematică. La fel cu toți “băieții“ iese din
liceu tobă de latină, după 8 ani de studiu cu Magister Brâncuși.

1940-1942 urmează Școala de ofițeri de geniu, la sfatul vărului prin
alianță, sociologul Petre Andrei (băiete, dacă tot vrei să mergi voluntar, mai
bine ofițer decât soldat).

1942-1945 În noiembrie 1942 se îmbolnăvește de hepatită și este evacuat
cu o zi înaine de lupta din Cotul Donului. Fratele vitreg, Iorgu Gheorghiade
este luat prizonier și se întoarce în 1949. După frontul de est a luptat până la
sfârșitul războiului și pe frontul de vest. A fost decorat cu “Coroana
României”.

Pe 5 mai 1945 se căsătorește cu Ludmila Pașnicu, cu care era logodit de
doi ani. A cerut permisie și s-a întors pe jos și cu trenul din Cehoslovacia, ca
prin căsătorie să evite deportarea familiei Pașnicu, care, asemeni multor
basarabeni primise ordin să se întoarcă în URSS.

1945-1947 lucrează ca șef al secției auto și ca ofițer diriginte la Liceul
Militar, mutat la Predeal, după cutremurul din 1940. Ani de mari lipsuri, în
care face nenumărate curse cu camionul de aprovizionare ca șofer și mecanic.

1948-1953 Comandamentul Geniului din București. Absolvă Academia
Tehnică Militară cu diplomă de merit și este oprit la catedră, devenind cadru
didactic, lector și apoi profesor. Introduce și predă cursuri noi: cursul de
tranzistori și cursul de aparatură electronică pentru radionavigație aeriană.
A fost printre primii profesori care și-au editat cursurile. Scrie cărți de
specialitate. Perioadă foarte dificilă, datorată dosarului prost: luptase ca
voluntar împotriva URSS, iar tatăl vitreg avusese pământ.

1959 pregătește proiectul tezei de doctorat în domeniul tranzistorilor, la
Catedra de Electronică a Institutului Politehnic București, la prof. Tudor
Tănăsescu. Proiectul este apreciat și propus pentru susținere, dar este blocat
de Direcția de Cadre a Armatei. Susține doctoratul în 1963, cu o lucrare
refăcută, pentru că lucrarea originală era depășită din punct de vedere
științific. În acești ani grei a fost sprijinit de generalul Iacob Teclu.

1963-1966 Înființează și conduce, în cadrul Armatei, un centru pentru
Automatizarea Conducerii Trupelor și pentru demararea de cercetări și
colaborări cu unități economice. “Am convenit cu Institutul Politehnic din
Timișoara ca Armata să poată reproduce modelele lor de calculatoare.
Avantajul major era că ne ofereau atât hard-ul cât și soft-ul, precum și o
inițiere în utilizare. Centrul de Cercetare al Academiei Tehnice Militare a
perfecționat aceste calculatoare, deoarece avea o echipă de 50 de oameni
tineri, foarte capabili, vârfuri ale inteligenței românești. Pe baza MECIPT am
realizat calculatoarele CENA cu memorie statică.”

1964 Declarația din Aprilie a CC al PCR prin care România înlătura tutela
sovietică îi influențează cariera și viața în bine. Meritele profesionale și
calitățile de conducător și organizator îi sunt apreciate și recunoscute.

1966-1969 Înființează și conduce Institutul de Cercetări Electronice
(ICE), în urma unei decizii prin care Armata îl “împrumută” sectorului civil,
deși rămâne cadru militar activ, fără uniformă militară. Se implică trup și
suflet în alcătuirea echipei și în organizarea institutului. Lucrează împreună
cu Nicolae Sotirescu și Valeriu Ciocionică.

1969-1973 Este ales membru supleant al CC PCR.

1969-1972 Este numit vicepreședinte al Consiliului Național pentru
Știință și Tehnologie. Răspunde de elaborarea programelor de cercetare și
dezvoltare tehnică pentru industria metalurgică, industria constructoare de
mașini și industria electronică și electrotehnică. Perioadă prestigioasă dar
frustrantă, umbrită de jocurile politice din instituție.

1972 prin Decretul nr. 523 primește gradul de general maior.

1971-1973 Conduce și organizează nou înființatul Institut Central pentru
Conducere și Informatică (ICI). Revine cu plăcere într-un domeniu apropiat
profilului lui profesional și lucrează cu satisfacție în punerea bazei
organizatorice a institutului, în București și în Centrele Teritoriale de Calcul.

1973-1979 Este numit la conducerea Institutului pentru Tehnică de Calcul
(ITC), înființat în 1968. Conturează și susține profilul celor două filiale -
Timișoara și Cluj – care existau în perioada directoratului lui. Ajută la
rezolvarea problemelor de dosar ale multor profesioniști, cărora le este
permis astfel să lucreze în cercetare. Au fost ani în care a luat decizii
strategice pentru institut și pentru domeniul tehnicii de calcul. Și, ca peste
tot unde a lucrat, ani în care a dat sfaturi înțelepte celor care veneau la
el să i le ceară.

La 1 ianuarie 1980 a trecut în rezervă.

Decedat la 16 iulie 2008.

## Imagini

import { imagesLinks } from './images-links.tsx'
import { ImagesTable } from '@site/src/components/ImagesTable';

<ImagesTable images={imagesLinks}/>

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
- [Vasile Baltac - Amintiri despre Dinu Buznea](/amintiri/2008/vbaltac-dinu-buznea/)
- [Dinu Buznea - Istoria informaticii româneşti: „De la CENA la Independent 100”](/amintiri/2008/dbuznea-istoria-informaticii-romanesti/)
