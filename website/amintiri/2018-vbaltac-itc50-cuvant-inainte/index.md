---
slug: 2018/vbaltac-itc50-cuvant-inainte
title: "Vasile Baltac - Introducere la volumul ITC-50"
authors: [vbaltac]
tags: [itc]

date: 2024-01-06T12:04:08

event_date: '2018-07'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Vasile Baltac a
făcut o introducere, intitulată **Cuvânt Înainte**.

<!-- truncate -->

---

Înființarea cu 50 de ani în urmă a Institutului pentru tehnică de calcul a
avut fără îndoială un profund impact asupra domeniului calculatoarelor
electronice și societății în ansamblul ei. Revoluția informatică devenită
recent cea de a patra revoluție industrială ar fi cuprins România mult mai
încet și cu dificultăți fără aportul puternicului for de cercetare care a fost ITC.

România a avut tradiții în cercetarea și realizarea de calculatoare
electronice din prima și a doua generație. Primul calculator CIFA-1 a fost
realizat la IFA în 1957 de Victor Toma. Era la numai 11 ani după ENIAC în
SUA și 5 ani după BESM-1 din URSS. Au urmat MECIPT-1 la Institutul
Politehnic Timișoara în 1961, DACICC-1 și CIFA-101 în 1962 la Institutul de
calcul al Academiei din Cluj, respectiv IFA colectivul Armand Segal. Emulația
acestui început nu poate fi disociată de activitatea de mentor a lui Grigore C.
Moisil, singurul român care a primit prestigiosul titlu de Computer Pioneer
din partea IEEE Computer Society. România era în clubul select al
pionieratului calculatoarelor. Calculatoarele din prima și a doua generație nu
au fost obiecte de laborator. Ele au fost livrate unor beneficiari, au lansat
calculele științifice, de proiectare și gestiune în România.

Lumea a evoluat repede și producerea de calculatoare a trecut la faza
industrială cu firme puternice producând în serii mari calculatoare pentru
calcule științifice, gestiune, automatizări.

Și România a realizat repede că este nevoie de calculatoare în economie și
la inițiativa unor profesori avându-l în frunte pe Mihai Drăgănescu s-a
adoptat de către guvern în 1967 un ”Program de dotare a economiei
naționale cu echipamente moderne de calcul și de automatizare a
prelucrării datelor”. Programul prevedea crearea unui institut de
specialitate, a unor fabrici de profil, a unei întreprinderi de service, a unui
institut care să se ocupe de informatizare, cunoscut apoi ca ICI, a unei rețele
de centre teritoriale de calcul, a unor centre departamentale, etc.

Decretul de înființare a fost emis în 1967, dar institutul a fost creat efectiv
în urmă cu 50 de ani în anul 1968. Deciziile se luau în acei ani de sus în jos și
deseori nu erau cele mai bune. Dar una a fost cu siguranță bună. S-a hotărât
ca toate colectivele care au realizat calculatoare să fie reunite în noul institut.
Așa că nucleul inițial cuprindea pionieri ai calculatoarelor printre care Victor
Toma, Armand Segal, Gabriel Martin, Vasile Baltac, Tiberiu Ilin, Gavril
Gavrilescu, Emil Muntean, Gheorghe Farkas, Emil Bocu și mulți alții din
echipele lor. Pe baza experienței pozitive a Institutului de cercetări
electronice unde au activat în conducere cadre militare ca Dinu Buznea,
Valeriu Ceoceonică sau Nicolae Sotirescu a fost numit director colonelul
Florin Munteanu secondat de Victor Toma ca director științific. După scurt
timp în 1969 Victor Toma a demisionat și în locul lui a fost numit Vasile
Baltac. Încă de la crearea în 1968, institutul a avut două filiale la Timișoara
construită pe structura MECIPT și condusă de Vasile Baltac și la Cluj
construită pe structura DACICC condusă de Emil Munteanu.

Institutul a beneficiat de la început de sprijin concret: repartizarea a sute
de absolvenți ai facultăților de profil, fonduri de cercetare suficiente,
acordarea de locuințe absolvenților și celor fără locuință corespunzătoare,
construirea rapidă a unui nou sediu în Calea Floreasca 167.

Prima sarcină majoră a institutului a fost asimilarea calculatorului FELIX
C-256. Zeci de specialiști au mers în stagii la firma CII în 1969 – 1970. A fost
organizată prima platformă de fabricație în incinta FEA și echipa ITC s-a
descurcat cu brio fabricând din subansamble CII primul FELIX C-256.

Încă din 1970 se decide crearea unei familii de calculatoare FELIX cu
modele mai mici și mai mari decât C-256 (C-32 și C-512/1024), un exemplu
pentru multe alte institute care se rezumau la prelucrarea licențelor. La
propunerea institutului se creează o secție de microproducție de memorii cu
ferite care produce modulul de memorie FELIX neinclus în licență. Modulul
și tehnologia de fabricație au fost concepute prin cercetare proprie la Filiala
Timișoara. După câțiva ani, secția a fost transformată în Fabrica de memorii
electronice FMECTC, după 1990 devenind prin privatizare ALCATEL
România. Laboratoarele institutului au elaborat sisteme de introducere și
validare a datelor, mașini de facturat și contabilizat și alte echipamente
solicitate de numărul crescând de beneficiari. Încă din 1972 a fost realizat un
sistem de teleprelucrare cu terminale ASR33 conectate prin linii telefonice,
sistem demonstrat la TIB în premieră națională.

Sectorul de software este reorganizat profund și din 1971 devine primul
sector industrial de software din România bazat pe software engineering, cu
laboratoare distincte de cercetare-dezvoltare, validare-testare și
implementare- asistență. Laboratoarele de cercetare-dezvoltare software au
funcționat la București pentru sisteme de operare, programe utilitare și de
test hardware, la Cluj-Napoca pentru compilatoare și la Timișoara pentru
asambloare. Laboratoarele de validare-testare și implementare- asistență au
fost centralizate la București.

Institutul a dezvoltat sistemul de operare luat prin licență cu un subsistem
SESAM care permitea accesul multiplu de la zeci de terminale, produs de
succes folosit în țară și exportat. Competența și profesionalismul sectorului
de software s-au demonstrat prin conceperea de sisteme de operare: pentru
mainframe HELIOS, pentru minicalculatoare AMS, MIX și MINOS,
compilatoare performante, etc. Departe de a sta într-un turn de cristal,
specialiștii ITC au participat la exportul de calculatoare FELIX și apoi de
minicalculatoare în numeroase țări.

ITC a sesizat importanța apariției minicalculatoarelor și în 1977, anul
Independenței de Stat a României, a omologat primul minicalculator
românesc INDEPENDENT I-100, urmat apoi de I-102, I-102F și I-106.
Minicalculatoarele INDEPENDENT au fost fabricate la FCE în sute de
exemplare și livrate beneficiarilor din țară, dar și din țări ca RDG,
Cehoslovacia, Ungaria, R. P. Chineză, țări din Orientul Apropiat. Beneficiile
valutare aduse țării au fost imense.

Institutul continuă seria premierelor. Apar colective și preocupări pentru
sisteme la cheie hardware-software cu minicalculatoare și
microcalculatoare: sistem de măsurători antropometrice instalat la FCTB,
sistem de recunoaștere automată a amprentelor pentru Institutul Național
de Criminalistică, sistem pentru prelucrarea datelor geometrice, sistemul de
captare și prelucrare imagini de la satelitul Meteosat, instalat la Institutul
Meteo din Phenian și lista ar putea continua cu zeci de sisteme.

Nici microcalculatoarele nu au fost neglijate. Realizarea lor nu mai
necesita resursele unui institut mare și a apărut concurența institutelor
politehnice, a fabricilor. Dar și ITC și filialele au ținut pasul și au apărut
microcalculatoarele aMIC, TIM-S, COBRA și multe altele.

La începutul anilor 1980 ITC a primit sarcina onorantă, dar grea să
realizeze calculatoarele de comandă pentru Centrala Nuclearo-Electrică
Cernavoda. O echipă din București sprijinită de nou înființata Filială
Constanța a asamblat și pus în funcțiune cu succes calculatorul pentru
Unitatea 1 și l-a pregătit pe cel pentru Unitatea 2. A fost greu, chiar foarte
greu, deoarece Nicolae Ceaușescu se hotărâse în mod absurd să plătească
datoria externă și programul de asimilare în țară la standardele cerute de
industria nucleară era un coșmar. Tot Ceaușescu a decis ca sediul noii secții
ITC pentru calculatoare de comandă CNE să fie parțial o clădire nouă și
parțial prin preluarea unor spații de la FCE. O decizie arbitrară ca multe
altele, dar care a creat multe fricțiuni între FCE și ITC, de parcă nu erau
destule!

Tot în anii 1980 au continuat preocupările concrete pentru
interconectarea calculatoarelor în rețele. Au fost realizate de către ITC
rețeaua de calculatoare din Valea Jiului (Deva – Petroșani) și interconectarea
Centralei Nucleare Cernavoda cu Institutul de cercetări nucleare Pitești.

Este perioada în care, pentru apropierea de beneficiari, ITC creează noi și
noi filiale la Constanța, Brașov, Iași, Craiova, Deva, Târgu Mureș, Ploiești,
Satu-Mare, Suceava.

Organizatoric, institutul a avut o viață frământată. În anii 1970-1980 se
produceau reorganizări după reorganizări. Arbitrare și decise de sus, este
greu de găsit o logică a lor în afara ideii false că tot ce-i mare este eficient,
deci minunat! Deși în alte părți se spune pe bună dreptate că small is
beautiful1. La nivelul central al ministerelor reorganizările aveau și scopul de
a disloca persoane de conducere. Dar la nivelul institutelor era numai o
formă de bulversare și confuzie. Așa că, după numai doi ani ca ICPUEC, un
nume alambicat și neinspirat, s-a produs fuzionarea cu ICE - Institutul de
cercetări electronice și a fost creat IETC – Institutul de cercetări pentru
electronică și tehnică de calcul. ITC a funcționat ca două secții și un centru
de calcul în acest institut. În februarie 1972 institutul se separă și devine ITC
– Institutul de Cercetări și Proiectări pentru Tehnică de Calcul, pentru ca în
1979 ITC să se reorganizeze în Centrul de cercetări științifice și inginerie
tehnologică pentru tehnica de calcul în subordinea Institutului Central
pentru Electronică, Automatizare și Tehnică de calcul. Un an mai târziu
secția specială se transformă în CCAB – Centrul de Cercetări pentru
Automatizări București. În 1985, următorul cataclism: ITC este fuzionat cu
ICI și este format ICSIT-TCI – Institutul de Cercetare Științifică și Inginerie
Tehnologică pentru Tehnică de Calcul și Informatică. De fiecare dată la
nivelul secțiilor, laboratoarelor, colectivelor, impactul a fost minim și
activitatea de cercetare s-a desfășurat fără sincope, sudându-se chiar un
sentiment de apartenență la ITC, a fi itecist!

A urmat Decembrie 1989. Schimbările politice și economice profunde au
condus la spargerea monopolurilor de stat de orice fel. Industria a început
reforma, marile fabrici nu mai erau necesare, se organizau linii de fabricație
PC în magazii și garaje. Niciun institut centralizat nu-și mai găsea locul. ITC
s-a spart în două, ambele părți au încercat să-și găsească un nou rol. Au fost
masiv concurate de firme private, multe create chiar de foști specialiști ai
ITC, ICI sau ai fabricilor de profil. Nici una dintre cele două nu a adoptat o
strategie care să le definească un rol național acceptat în noile condiții.
Clădirea, amplasată într-o zonă cu potențial, a trezit interes imobiliar.
Ambele au fost în final privatizate. ITC Software a dispărut, ITC Hardware
mai există ca o firmă de mici dimensiuni.

Numeroși specialiști din ITC au creat firme private de profil sau au trecut
să lucreze în acestea. Rezultate remarcabile sunt înregistrate de firmele
create sau conduse de Florin Talpeș, Dan Roman, Silviu Hotăran, Sorin
Guiman, Vasile Baltac, Vlad Țepelea, Lucia Coculescu, Victor Grădinescu,
Mihai Dumitrescu, Cristian Vasile, Gheorghe Olteanu, Adriana Vlădescu,
Sofica Zainea, Ioan Tutoveanu, Viorica Droașcă, Liviu Manolescu și lista
poate continua. Alți specialiști s-au afirmat peste hotare printre care Teodor
Rus, Adrian Stoica, Riuric Bulgacov, Sorana Rabinovici, Mircea Florea,
Mihai Martinovici, Aurel Becea, Liviu Iftode, George Chiriță, Rodica Popp,
Ion Floricică, Dan Drăgan, Mihai Vasilescu, Dan Trufașiu, Marian
Romașcanu, etc. etc.

Mulți alții au trecut la activități care păreau extraprofesionale dar îi
atrăgeau mai mult, dar sistemul pre-1990 le punea diverse opreliști. Regăsim
iteciști în mass media, teatru, și chiar în politică sau structuri religioase. Este
suficient să-i amintim pe Cristina Vasiloiu, Radu Grozea, Mircea Neacșa,
Adrian Lustig, Lelia Munteanu, Andrei Alexandru și Varujan Pambuccian.

ITC nu a dispărut după 1990. A fost un nucleu viabil care a generat mii și
mii de activități noi potrivite noii societății în mișcare. ITC a fost un mediu
competitiv cu valori umane ridicate, un mediu în care cei performanți au
devenit și mai performanți. Cel mai frumos sintetizează Paula Apreutesei în
contribuția ei la acest volum: o școală de excelență, o școală de valori, o
mare și unită familie, o referință de prestigiu pentru IT-ul românesc și
pentru oamenii care l-au creat.

Dacă avem azi sute de mii de oameni în firme de IT și un export de câteva
miliarde de euro, cu siguranță un rol decisiv l-a avut și ITC care dus sus tot
mai sus stindardul tehnicii de calcul prin inovare continuă, prin formarea a
zeci de mii de specialiști din țară.

Dacă asistăm azi la revoluția digitală să nu uităm că originile ei
sunt și în puternica echipă a ITC din anii 1968-1990.

---

Cartea aceasta conține mărturii impresionante despre viața din ITC, așa
cum au văzut-o zecile de contributori, inclusiv invitați care au colaborat cu
ITC. Colectivul editorial nu a cenzurat pe nimeni și nimic, părerile sunt
numai ale autorilor. Fiecare a văzut ce s-a întâmplat din locul unde se afla,
cu observația că timpul mai șterge sau deformează detaliile. Detaliile
contradictorii nu fac decât să completeze imaginea.

Cartea nu ar fi fost posibilă fără munca tenace a echipei editoriale Viorel
Darie, Viorica Droașcă, Rodica Popescu, Carmen Stan, Horia Gligor,
Luminița Berechet, Emil Bojin, Elena Rusu. A fost o activitate laborioasă, de
căutare în arhive care nu mai sunt, de apeluri pentru contribuții și
tehnoredactare.

Sperăm ca această carte să trezească amintiri și să constituie un material
documentar pentru o istorie a calculatoarelor în România.

Prof. univ. dr. ing. Vasile Baltac
<br/>In ITC sef filiala, director stiintific, director general
<br/>CP3, CP2, CP1
<br/>1968-1981 1994-1996

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
