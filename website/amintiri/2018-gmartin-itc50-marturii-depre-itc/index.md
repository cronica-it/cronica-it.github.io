---
slug: 2018/gmartin-itc50-marturii-depre-itc
title: 'Gabriel Martin - Contribuția la volumul ITC-50: „Mărturii despre ITC - Răsfoindu-mi dosarul”'
authors: [gmartin]
tags: [itc]

date: 2024-03-12T11:38:06

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Gabriel Martin a
contribuit un capitol intitulat
**Mărturii despre ITC - Răsfoindu-mi dosarul**.

<!-- truncate -->

---

Cercetător Științific Principal I
<br/>Șef Laborator „Sisteme de operare”

În anul semicentenarului ITC, încerc să adun
și eu câteva mărturii ale parcursului meu
profesional, intim legat de începuturile
informatizării României. Dosarul meu albastru
îmi oferă câteva repere. Vă invit să facem
împreună această incursiune!

M-am născut în 6 octombrie 1940 într-un sat
din județul Ialomița, unde tatăl meu primise post
de medic veterinar. Eram un copil tare iscoditor,
dornic să aflu cât mai multe. Când sora mea mai mare a mers la școală,
părinții noștri s-au confruntat cu probleme grele. Eu nu-i dădeam pace, îi
scriam în caiete, mai rupeam pagini, o deranjam la lecții cu tot felul de
întrebări. Eram foarte interesat de noile ei preocupări. Atunci, părinții au
hotărât să mă dea și pe mine la școală, la frageda vârstă de 5 ani. M-am
descurcat fără probleme. Așa a început pentru mine „aventura cunoașterii”,
iar curiozitatea copilăriei m-a urmărit toată viața!

În 1961, la vârsta de 21 ani, eu absolveam deja Facultatea de Matematică-Fizică, secția Matematică, Universitatea București - specializarea „Mașini de
Calcul”, cu media 9,75. Mărturisesc că inițial mi-am dorit să urmez
Politehnica, dar la înscriere nu m-au primit din cauza vârstei. La Matematică
însă nu existau astfel de criterii și mi-au primit dosarul.

Am fost repartizat la IFA (Institutul de Fizică Atomică) de la Măgurele, în
laboratorul condus de domnul dr. ing. Victor Toma, cel care a realizat
împreună cu echipa sa, primul calculator românesc.

În perioada octombrie 1961 - octombrie 1967, eu m-am ocupat de
proiectarea software a sistemelor de operare pentru calculatoarele
românești: CIFA-3, CIFA-4, CIFA-101, CET-500. Rezultatele muncii mele
au fost apreciate, am devenit cercetător științific și, în ultimele trei luni ale
anului 1967, am lucrat la proiectarea compilatoarelor ALGOL & FORTRAN
pentru calculatorul românesc CET-501.

Mi s-a părut important să fac aceste precizări pentru a înțelege la ce nivel
de experiență și expertiză era echipa condusă de dr. ing. Victor Toma, în
momentul când a fost chemată să se alăture proiectului de înființare a
ICPUEC (prima denumire a ITC), la 1.01.1968.

Iată decizia prin care s-a pecetluit statutul
meu de „ITC-ist”!

Colegul meu Ion Căruțașu a primit
legitimația cu nr. 1, iar eu cea cu nr. 2.

Din ianuarie 1968 și până m-am retras din
activitate, mi-am legat destinul profesional de
noul Institut pentru Tehnică de Calcul. Mi-am
făcut meseria cu pasiune și responsabilitate,
am avut șansa să primesc provocări diverse,
sarcini dificile, să lucrez în colective
internaționale de elită, să mă perfecționez.

După venirea noastră în noul înființat Institut, a urmat o perioadă de
organizare, de stabilire a strategiilor de dezvoltare. S-a hotărât să
achiziționăm o licență din Franța pentru calculatorul IRIS-50, renunțând la
direcția de dezvoltare a calculatorului românesc. Domnul dr. ing. Victor
Toma, ce fusese primul director al ITC, s-a retras, dar noi, tinerii cercetători
din echipa lui, am fost cooptați în noul proiect. S-au constituit grupe de
specialiști din ICPUEC (ITC) București, dar și din Filiale, pentru a participa
la școlarizări în Paris, acțiuni legate de preluarea licenței. Eu am lucrat la
“FLOWCHARD compiler” pentru calculatorul IRIS-50, denumit la noi
FELIX C-256. Această activitate mi-a permis să cunosc în detaliu, la nivel de
organigramă, toate procesele din sistem.

La CII (Compagnie Internationale pour l’Informatique), unde s-a
desfășurat școlarizarea noastră, m-a impresionat rigoarea și
profesionalismul specialiștilor. Dacă în primele zile francezii ne priveau cu
detașare, ca pe niște „învățăcei”, curând ne-am acomodat și am restabilit
echilibrul. Experiența din țară a contat. Aveam abilități de programare,
vedeam rapid soluții, puteam face analogii cu tehnologiile la care lucrasem.
S-au lămurit francezii că românii aveau deja o „istorie” în domeniul tehnicii
de calcul și pot discuta de la egal la egal.

În următorii ani, până în 1973, eu am fost
chemat să lucrez la CII pe perioade variind între
3 și 18 luni, cu contracte de muncă. M-am
ocupat fie de proiectare de componente
software (Generatorul de sistem SYSGEN-SIRIS 3, pentru calculatorul IRIS-50), fie de
activități didactice. Au fost perioade rodnice
pentru evoluția mea profesională, dar mi-a
lipsit familia, soția și băiețelul pe care îi lăsasem
în țară…

Am păstrat în dosar contractele mele de
muncă. Puteți vedea mai sus o primă pagină a unui contract încheiat în 1972
cu CII.

Mi-am încheiat cu succes activitatea la CII și, în februarie 1973, am reușit
la concursul organizat în ITC pentru postul de Șef al „Laboratorului Sisteme
de operare”. Iată decizia prin care eram numit în această funcție:

Din fericire, ITC-ul oferea pe atunci un climat mai relaxat, iar Șefii de
laboratoare nu erau copleșiți de multe sarcini administrative. Colegii m-au
ajutat la toate „corvezile”. Așa am putut să-mi continui activitatea de
cercetare - proiectare software, lucrând alături de echipa de programatori.
Mi-a plăcut să ofer exemplul personal, să fiu apropiat de colegi.

Totuși, în noua calitate de Șef de
Laborator, am înțeles că trebuie să-mi asum
noi responsabilități. Am cumpănit fiecare
decizie (doar sunt născut în zodia balanței),
încercând să nu nedreptățesc pe nimeni, dar
am fost intransigent și mi-am impus să
promovez adevăratele valori. Adeseori
destindeam atmosfera cu câteva glume,
vorbe de duh. Mi-am apreciat și respectat
colegii. Am intervenit cu tact și răbdare
atunci când opiniile erau divergente și, în cele
mai multe cazuri, am reușit să potolesc orgoliile. ITC mi-a oferit libertate de
acțiune, oportunități diverse.

Intram într-o nouă etapă a vieții mele și am înțeles că pentru calitatea de
“cadru de conducere“ îmi sunt necesare cunoștințe complementare, de
specialitate. Toată viața mi-a plăcut să învăț, așa că, fără nicio reținere,
m-am înscris la Universitatea politică și de conducere (cunoscută ca Ștefan
Gheorghiu) la facultatea de Economie – secția organizarea și conducerea
economică. Era pe atunci singura facultate de profil. I-am urmat
cursurile fără să-mi neglijez activitatea profesională, în perioada 1975-1978
și am absolvit-o cu media 9. După 1989 Ministerul Învățământului a
echivalat aceste studii, iar absolvenții au primit diplome de economiști,
echivalentul unui absolvent ASE (Academia de Studii Economice).

Totuși, pentru mine, prioritară a fost activitatea de cercetare, asimilarea
noilor tehnologii de programare. În 1978 am absolvit un stagiu de pregătire
în domeniul „Metodelor și tehnicilor de programare structurată” la
Academia „Ștefan Gheorghiu”, Centrul de prelucrare automată a datelor și
consultanță, de data aceasta cu nota 10!

La Politehnică tot „am intrat“ până la urmă, dar în anul 2000. La
facultatea de Electrotehnică m-am specializat în „Instruire și asistență
pentru ingineria proiectelor“ - stagiu serios, finalizat cu susținerea unui
proiect de absolvire.

Tot ce-am învățat mi-a folosit, am aplicat.

În laboratorul pe care l-am condus m-am dedicat proiectării sistemelor de
operare DOS 32 pentru calculatorul FELIX C-32, iar după 1978 am lucrat la
sistemul de operare DOS 64 asumându-mi responsabilitatea proiectării
Supervizorului și componentelor „privilegiate” ale Monitorului pentru
calculatorul FELIX C-64. Aceste variante de sisteme de calcul au reprezentat
dezvoltări originale ale specialiștilor din ITC, hard și soft, adaptate unor
cerințe ale beneficiarilor noștri.

La solicitarea conducerii, în laboratorul pe care îl conduceam, am înființat
două noi colective pentru elaborarea Sistemelor de operare destinate
minicalculatoarelor românești Independent (I-100, apoi I-102F,
I-106): AMS – condus de ing. Aurel Becea și MINOS – condus de
ing. Nicolae Manea.

După 1984 activitatea s-a reorganizat, a rămas un singur colectiv
responsabil cu sistemul de operare MIX pentru minicalculatoarele românești
sub conducerea ing. Nicolae Manea și a fost înființat colectivul de Aplicații
condus de ing. Dan Drăgan. A fost o activitate de pionierat, în care au fost
implicați tineri foarte bine pregătiți și ambițioși.

Calculatoarele românești, atât linia FELIX, cât și noile minicalculatoare
Independent cu sistemele de operare la care lucrasem în cadrul colectivelor
laboratorului, au fost utilizate în Centre de Calcul din țară, atât în industrie
cât și în învățământ. A fost epoca marii informatizări a României. ITC
avea capacitatea de a elabora soluții adaptate unor cerințe particulare.
S-a făcut mult export, echipe de cercetători din ITC au instalat sistemele
noastre în țări din CAER, dar și în Siria, Iran, China. Eu însumi am predat
cursuri de limbaje de programare (ALGOL, FORTRAN, COBOL) în Siria,
China și Coreea. Produsele și specialiștii noștri erau apreciați.

ITC era un „brand de țară”. În 1983 ITC-ului i s-a atribuit, prin ordin de
ministru, informatizarea domeniului minier în cadrul proiectului național
“Modernizarea tehnologiilor în industria cărbunelui”. Contractul prevedea
alocarea unor fonduri valutare pentru burse destinate specializării echipei
de realizare din ITC, care a urmat cursuri în domeniul bazelor de date cu
specific minier la CEPIA (Centre d’Etudes d’Informatique et d’Automatique)
din Franța. Din echipă au făcut parte Gabriel Martin, Schatz Werner, Maria
Mocică, Anghelina Dan, Viorel Darie, Mariana Bărbunțoiu, iar cursul a durat
două săptămâni, în octombrie 1985.

Colectivul în care continuam „să-mi fac meseria de programator” a
realizat în perioada 1986-1989 Sistemul de Gestiune a Bazei de Date LEDA,
destinat minicalculatoarelor românești I-100 și Coral. Între 1992 și 1995 am
coordonat, în calitate de Manager de proiect, proiectarea Modelului
relațional de gestiune a Bazei de Date pentru rețea - LEDA-NET.

Produsul TELETEXT – „Sistemul național de documentare, informare și
publicitate prin intermediul televiziunii” a reprezentat o realizare deosebită
a echipei unite hard și soft din colective care, în mod conjunctural,
aparțineau după 1991 unor ramuri diferite ale ITC-ului. Eu am fost Manager
de proiect și probabil nu întâmplător am coordonat această complexă lucrare
(1992-1996). Unde-i unire este și putere!

TELETEXT-ul presupunea o activitate coordonată a unui sistem de
TELEVIZIUNE COLOR (cu componenta principală: SEMNAL VIDEO
COLOR) cu un sistem de GENERARE A INFORMAȚIEI TELETEXT (cu
componenta principală: SEMNAL DE DATE SERIALIZATE).

Pentru noi a fost o mare provocare găsirea unei soluții de atașare
ulterioară a sistemului de GENERARE A INFORMAȚIEI TELETEXT la un
sistem de TELEVIZIUNE existent, din cauza problemelor legate de
compatibilitate.

În 1993 noi am ales soluția folosirii rețelei de calculatoare existente la
Televiziune pentru editarea paginilor TELETEXT (rețea utilizată și în alte
scopuri) legată prin modem cu un calculator compatibil IBM PC/AT (AT286
cu monitor alb-negru și HDD de 40Mb) la care s-a adăugat o placă ce avea
funcția de mixare a datelor cu semnalul video. Această soluție era rentabilă,
dar presupunea cunoașterea amănunțită a tuturor problemelor legate de
TELETEXT (plecând de la probleme de codificare și sfârșind cu
componentele hard capabile să realizeze performanțele electrice impuse). În
plus, nu trebuia să reducă viteza de emisie.

Sistemul realizat de noi a fost complet original, atât din punctul de
vedere al echipamentelor hard, cât și a componentelor software. Placa
emițător TELETEXT conținea multe elemente ce constituie invenții, iar
sistemul software permitea exploatarea simplă a bazei de date TELETEXT,
cu o paletă variată de funcții.

În 15 februarie 1993 a început experimentarea locală a sistemului
TELETEXT la Televiziunea Română; începând cu 1 iunie 1993, TELETEXT a
intrat în experimentare publică. El a funcționat fără probleme, dovedindu-și
fiabilitatea. Ca o recunoaștere a eforturilor noastre și utilității produsului
realizat, Academia Română ne-a acordat
în 1995 premiul Tudor Tănăsescu.

Încerc acum să vă împărtășesc câteva
concluzii.

ITC a oferit un mediu adecvat de
dezvoltare personală, dar depinde de
fiecare ce cale alege. Am activat sub
conduceri și organizări diferite, dar nu
am renunțat la principiile mele. Mi-a
plăcut lucrul bine făcut, omul cinstit,
devotat pasiunii lui și dornic să se
autodepășească. Las câteva realizări în urmă, oameni care îmi spun cu
respect „bună ziua”.

Nu am avut apetit pentru afaceri, am fost insensibil la orice „combinație”.
Când mi-au trebuit mai mulți bani
am muncit suplimentar în domenii
care mi-au oferit împlinire
profesională. Astfel, în 1965 când
încă lucram la IFA, mă angajasem
cu jumătate de normă ca
matematician, la Sectorul
fotogrametrie, atelierul geo-foto
topometrie al Institutului de studii
și proiectări pentru organizarea
teritoriului agricol. În altă etapă a
vieții, prin anul 1977, domnul
Director Buznea al ITC mi-a aprobat să predau „lecții cu plata cu ora” la
Politehnică, după program evident. Am mai câștigat ceva în calitate de
evaluator al proiectelor de cercetare, după anul 2000. Până la urmă, poți trăi
și din „știință”!

Doresc tuturor ITC-iștilor multă sănătate, să găsească puterea de a
„reinventa” viața în fiecare etapă a ei.

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
