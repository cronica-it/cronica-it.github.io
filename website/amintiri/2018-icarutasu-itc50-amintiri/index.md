---
slug: 2018/icarutasu-itc50-amintiri
title: 'Ion Căruțașu - Contribuția la volumul ITC-50: „Amintiri «cu ITC» și «din ITC»”'
authors: [icarutasu]
tags: [itc]

date: 2024-03-11T18:47:32

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Ion Căruțașu a
contribuit un capitol intitulat **Amintiri «cu ITC» și «din ITC»**.

<!-- truncate -->

---

Cercetător Științific Principal gr. 1
<br/>Laboratorul Sisteme de Operare

Eram cercetător la IFA București când, pe la
sfârșitul anului 1967 a apărut zvonul că
„laboratorul MAȘINI ELECTRONICE DE
CALCUL” condus de domnul. dr. ing. Victor Toma
va fi transferat la un institut special ce urmează a
se înființa.

Aceste informații au devenit realitate la
01.01.1968, data înființării „Institutului de
Cercetări și Proiectări pentru Utilaje Electronice de Calcul București”. Am
primit un spațiu în cartierul Floreasca la FEA unde ne-am întâlnit și cu alți
specialiști din alte institute. În planul noului Institut figura achiziționarea
unei licențe din occident, probabil Franța sau Germania, semnul de întrebare
fiind în legătură cu „ce limbă străină” să ne pregătim în paralel cu tematica
„de la specializare”. Am depășit această perioadă și pe 23 august ne-am
îmbarcat în avionul spre Paris. Grupul era numeros, nu-l voi menționa
deoarece nu vreau să omit pe cineva.

Întâlnirea cu specialiștii de la CII Franța am simțit-o ca pe o dominare din
punct de vedere al cunoștințelor profesionale. N-a durat prea mult și a
început colaborarea privind „prelucrarea licenței” sistemului de calcul IRIS-50. S-au format echipele „pe componente” pentru „software de bază și
aplicativ”. Au făcut parte: din București – Gabriel Martin, Petru Macarie, Ion
Căruțașu, Mihai Rigani, din Filiala Timișoara – Gavril Gavrilescu, Tiberiu
Ilin, din Filiala Cluj – I. Negrescu, T. Vuscan, cu un stagiu de specializare de
9 luni; o altă echipă numită „Centrul de Calcul” având stagiul de specializare
de 4 luni.

Din perioada rulării programelor întocmite de noi, pentru testarea
sistemului, aș menționa programul realizat de colegul Gavril Gavrilescu,
format dintr-un număr mic de linii, dar cu un rezultat ce cuprindea zeci de
coli de imprimantă cu „mesaje de eroare”, care a produs un fel de spaimă
pentru realizatorii de la CII (le-a dat mult de muncă).

Merită menționat și un alt exemplu, unde, sub coordonarea colegului
Gabriel Martin, am realizat câteva „module” de program cu scopul corectării
erorilor, „module” pe care colegii francezi au fost de acord să le introducă în
sistem în locul acelora realizate de ei.

Plecând de la acest exemplu de apreciere, s-a făcut propunerea ca să se
detașeze, pe diverse perioade, cercetători români, după încheierea stagiului
de specializare, pentru a lucra la CII, ceea ce s-a concretizat, într-o primă
fază, cu trei colegi: Gabriel Martin, Nicolae Negoiță și Liviu Negrescu.

Tot în legătură cu CII Franța se poate menționa „achiziționarea pachetului
ORACLE” în anul 1972. Un colectiv format din: Ion Căruțașu, A. David de la
ITC București, A. Iliescu, O. Mureșan de la IOR a adus în România prima
variantă a acestui program (a fost implementat la IOR și Fabrica de
Calculatoare București).

În țară s-a continuat activitatea de realizare a noii versiuni software
pentru Felix C-256, implementarea la diverși beneficiari interni, dar și externi.
De menționat contractele din China, unde am asigurat școlarizarea la
domiciliul beneficiarului – Beijing - pentru două sisteme FELIX C-256.

În 1978, o echipă formată din doi cercetători, Ion Căruțașu și Ioan
Georgescu și reprezentantul ambasadei României în China am participat la
negocieri pentru noi exporturi, care s-au soldat cu două contracte, un punct
forte fiind oferta noastră de școlarizare la domiciliul beneficiarului chinez,
plus calificativele bune de la contractele anterioare.

Tematica Institutului a inclus și elaborarea de sisteme de calcul originale.
Astfel a apărut sistemul FELIX C-32 cu o variantă pentru MApN și alta
pentru un sistem de procese. Sistemul de operare a fost realizat de un colectiv
format din Gabriel Martin, Maria Mocică, Werner Schatz, Ion Căruțașu,
limbajul de asamblare fiind realizat de filiala Timișoara, colectiv format din
Gavril Gavrilescu și Tiberiu Ilin. Limbajele FORTRAN și COBOL s-au realizat
la filiala Cluj, colectiv L. Negrescu, T. Vuscan și Emil Munteanu.

Varianta pentru „proces” a fost livrată la export în Siria unde am asigurat
atât instalarea, cât și asistența tehnică, dar și școlarizarea beneficiarului - fabrica de ciment.

În cadrul activității de colaborare în domeniu, la invitația Academiei
Chineze, în anul 1984, am susținut conferințe la Beijing, Xian, Shanghai cu
tematica „BAZE DE DATE”, rulând programe cu sistemul românesc „LEDA”,
realizat de colectivul din ITC București, format din Gabriel Martin, Ion
Căruțașu, Maria Mocică, Werner Schatz.

Activitatea în ITC a inclus și realizarea și publicarea manualelor de
utilizare pentru sistemul de calcul, precum și a unor cărți la Editura Tehnică,
de exemplu:

În 1974: „Felix C-256, structura și programarea calculatorului”, colectiv:
Vasile Baltac, Ion Căruțașu, Petru Macarie, Corneliu Maschek, Victor
Megheșan, Maria Mocică, Lucia Popescu, Werner Schatz.

ITC s-a remarcat și cu activitățile cultural sportive, având o echipă
artistică, o echipă de fotbal, tenis de masă și karting, ocupând locuri fruntașe
în campionatele orășenești, precum și la festivalul „Cântarea României”,
fiind sponsorizate de sindicatul ITC – al cărui președinte eram.

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
