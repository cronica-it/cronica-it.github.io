---
slug: 2018/adogaru-itc50-sectia-speciala
title: 'Anton Dogaru - Contribuția la volumul ITC-50: „Secția specială și calculatoare pentru armată”'
authors: [adogaru]
tags: [itc]

date: 2024-03-12T08:35:00

event_date: '2018'

---

În lucrarea „Un institut pentru istorie. Semicentenarul
Institutului pentru Tehnica de Calcul (1968-2018)”, publicată
în anul 2018 la editura Excel XXI Books, Anton Dogaru a
contribuit un capitol intitulat
**Secția specială și calculatoare pentru armată**.

<!-- truncate -->

---

Șef de laborator CCAB.

La 01.01.1968 a fost înființat Institutul de
Cercetări și Proiectări pentru Utilaje Electronice de
Calcul (ICPUEC), prin unificarea colectivelor de
cercetare în tehnică de calcul de la Institutul de
Fizică Atomică (IFA), Institutul de Proiectare pentru
Automatizări (IPA), Institutul Politehnic Timișoara,
Filiala Cluj a Academiei Române și Ministerul
Apărării Naționale (MApN).

La data înființării ICPUEC am făcut parte din
Colectivul de cercetare din MApN, condus de Dr. Ing. Emil Tudor, colectiv
care a fost transferat la ICPUEC.

În 1969 am participat la lucrările de preluare a documentației de licență a
calculatorului IRIS-50, în cadrul colectivului care a efectuat specializare în
Franța la CII. De asemenea, am participat în colectivul de prelucrare și
preluare a documentației de licență pentru Fabrica de Calculatoare, în cursul
anului 1970.

> Domnul Baltac, eu și alții de la ITC am efectuat trei luni de specializare în
computere la CII. După ce ne-au fost prezentate detaliat schemele logice ale
computerului „IRIS-50” - rebotezat de noi „FELIX C-256”, domnii Tudor,
Dogaru și eu am fost trimiși să ne continuăm stagiul la Departamentul lor
de _Research and Development_. Aici, domnii Tudor și Dogaru au preferat să
studieze în amănunțime documentația computerului. [Daniil Dragoș]

În anii următori, preocupările de cercetare în domeniul tehnicii de calcul
pentru MApN s-au desfășurat în cadrul Secției Speciale din ICPUEC. Acestea
au continuat în toată perioada 01.01.1972 – 01.01.1981, în cadrul Secției
Speciale din ITC.

În această perioadă, Secția Specială a elaborat proiectele și a construit
pentru MApN calculatoare pentru conducerea focului la divizioanele de
artilerie și pentru automatizarea activității din punctele de comandă ale
diviziei, software-ul de bază fiind conceput și implementat de colectivele de
software din ITC.

Îmi amintesc cu emoție de atmosfera de lucru din cadrul ITC, atmosferă
de prietenie, toleranță și solidaritate umană. Îmi rămân în amintire
directorii Florin Munteanu și Dinu Buznea. De asemenea, îmi amintesc, cu
deosebită plăcere, activitatea plină de căldură și colegialitate a domnului
director științific Vasile Baltac, pe care l-am cunoscut în anul 1961, cu ocazia
vizitei la Timișoara, la colectivul MECIPT-1 condus de ing. Wilhelm
Lowenfeld și matematician Iosif Kaufmann.

Din 01.01.1981 am lucrat la Centrul de Cercetări de Automatizări
București (CCAB), centru care a lucrat în continuare pentru elaborarea și fabricația
calculatoarelor necesare automatizării conducerii trupelor MApN, dar
colaborarea cu colectivele de software de bază din ITC a continuat în
permanență, până în 1990. În această perioadă, problematica activităților de
cercetare și microproducție a cuprins elaborarea de calculatoare în
tehnologie robustizată, necesare automatizării conducerii trupelor la nivel de
divizion de artilerie, divizie, post și nod radiotehnic, puncte de dirijare a
aviației de vânătoare, sistem de dragare mine marine cu trei nave
telecomandate (sistemul TRIDENT), calculatoare care au intrat în
componența completelor de automatizare de pe autospecialele proiectate de
Institutul de Cercetări al MApN.

În amintirea timpului petrecut în ICPUEC, ITC și al colaborărilor
software, urez „La mulți ani” tuturor celor cu care am colaborat și cu care
am fost și rămân prieten.

> Șef de Laborator mi-a fost Domnul Anton Dogaru, la care am admirat
întotdeauna modul delicat și prietenos în care aborda discuțiile cu noi. Am
avut multe de învățat de la domnul Dogaru: rigoarea distribuirii sarcinilor,
calmul și discreția, respectul datorat echipei, sfaturile de viață de care am
beneficiat din plin. Atmosfera era fantastică: spirit de echipă, respect și
încredere pentru cel de lângă tine, dorința de a realiza ceva cu adevărat, de a
lăsa ceva în urma ta. [Dan Roman]

> Domnul Anton Dogaru – bun conducător, profesionist deosebit, cu
capacitatea de a lua decizii, flexibil, onest, integru, apropiat de oameni, pe
care îi încuraja și ajuta când era cazul, bun comunicator. [Viorel Darie]

## Referințe

- [Vasile Baltac: Cartea „Un Institut pentru istorie - Semicentenarul Institutului pentru Tehnică de Calcul (1968-2018)”](/amintiri/2018/vbaltac-carte-itc-50-ani/) (arhivat [local](https://cronica-it.github.io/arhiva/#2018))
