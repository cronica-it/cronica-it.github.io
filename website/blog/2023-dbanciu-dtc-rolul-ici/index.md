---
slug: 2023/dbanciu-dtc-rolul-ici
title: 'Prezentarea Doinei Banciu la DTC 2023'
authors: [dbanciu]
tags: [articole, ici, autor:doina.banciu]
date: 2023-12-23T13:49:09

---

La conferința **30 de ani de Internet în Romănia** organizată
de Digital Transformation Council, care a avut loc în 17 mai 2023,
Doina Banciu a avut o prezentare în care a subliniat rolul ICI în
dezvoltarea conectivității.

De notat relatarea de la sfârșit privind încercarea „băieților deștepți”
de a prelua administrarea domeniilor „.ro”.

<!-- truncate -->

---

ICI București a avut un rol extrem de important în dezvoltarea conectivității, poate nu atât a internetului în sine, pentru că internetul a fost dezvoltat și de alte entități, dar în dezvoltarea conectivității.

Rețeaua națională de calculatoare a fost grefată pe ICI București în anii 1993-1995 și prima conectare între două computere a fost realizată de către ICI cu Universitatea de la Pitești, în urma inițiativei a două minți luminate, academicianul Mihai Drăgănescu, care a fost și directorul general al ICI și președintele Academiei Române, și Gheorghe Barbu, decanul și rectorul Universității de la Pitești.

Aceasta a fost prima conectare de calculatoare din România și de atunci s-au conectat și alte universități și a apărut rețeaua națională de calculatoare.

În 2005, această rețea națională a trecut de la ICI la Ministerul Educației, administrarea ei revenind Universității Politehnica București.

Cred că domeniile web au avut un rol extrem de important în dezvoltarea internetului și tot ce înseamnă azi economia bazată pe platforme. Noi trăiam într-o economie bazată pe platforme.

Domeniile „.ro” au început cu ilustrul nostru coleg Eugenie Stăicuț, care a avut un rol fundamental în inițierea zonei de domenii „.ro”. El venea atunci după o bursă în Japonia și știa ce înseamnă internetul.

În 1995-1996, eu am beneficiat de o bursă în SUA și am vizitat Internet Society, unde câteva minți luminate mi-au povestit ce înseamnă conectivitatea, ce înseamnă internetul, o mulțime de lucruri interesante, pe unele le știam parțial, pe altele nu le știam deloc. Am venit la ICI și am vorbit cu directorul din vremea respectivă, pentru a-i spune că acesta va fi viitorul societății.

Din păcate, ICI traversa o perioadă mai puțin fastă, nu plătea salariile către angajați, aveau întârzieri la plata utilităților. Directorul respectiv nici nu a vrut să vorbească cu mine.

Când am ajuns la conducerea ICI, la începutul anului 2001, am zis că aceasta va fi direcția de dezvoltare a instituției.

Când am preluat conducerea ICI, numărul domeniilor „.ro” era de circa 600. După ce am plecat de la conducerea ICI, peste 16 ani, numărul domeniilor „.ro” depășea pragul de 600.000.

În perioada respectivă, ICI a organizat primul ICANN în România, care nu fusese niciodată în țările din estul Europei. Eugen Stăicuț a avut un rol important în organizarea ICANN.

Domeniile „.ro” au fost marea teroare în timpul șefiei mele la ICI. Toate lumea dorea aceste domenii, motivele fiind de toate soiurile.

Cel mai complicat a fost în anul 2008, când toată infrastructura pentru domeniile „.ro”, creată din fondurile ICI, urma să plece la altă entitate.

N-am avut sprijin la minister. A apărut rapid o hotărâre de Guvern și, de azi pe mâine, activitatea de administrare a domeniilor „.ro” urma să fie mutată în altă parte. M-am dus peste tot, inclusiv la actualul președinte al ANCOM, domnul Valeriu Zgonea, care era atunci președintele Camerei Deputaților.

Am prezentat argumente juridice, respinse de o doamnă care ulterior a ajuns subsecretar de stat în Guvernul Cioloș.

În disperare de cauză, am vorbit cu toate structurile văzute și nevăzute de pe lumea asta și am dat în judecată în contencios administrativ. În acest mod am reușit să aducem la ICI domeniile „.ro”, cu toate că ele nu au plecat niciodată de la ICI.

Important de reținut este faptul că de-a lungul timpului colectivul de la ICI, format din specialiști tineri, alături și de alți specialiști și instituții, a avut un rol semnificativ în dezvoltarea internetului în România.

## Referințe

- [comunic.ro - Doina Banciu](https://comunic.ro/doina-banciu-ici-bucuresti-gala-30-de-ani-de-internet-ro-cand-am-preluat-conducerea-ici-numarul-domeniilor-ro-era-de-circa-600-iar-la-finalul-mandatului-peste-16-ani-se-depasise-pragul-d/)
