---
slug: 2023/arot-rose-94
title: "Adi Rotaru - ROSE '94"
authors: [arot]
tags: [conferinte, autor:alexandru.rotaru]

---

Primii ani de Internet în România și prima conferința ROSE (ROSE '94) organizată în București la Palatul Copiilor.

<!-- truncate -->

După pornirea Internet-ului în România din anul 1993 și după parcurgerea primului an de funcționare a acestuia, au fost câteva evenimente care au contribuit și mai mult la dezvoltare legăturilor între asociația GURU și utilizatorii rețelei liceelor dar ai rețelei ROEDUNET, în principal studenți din mari centre universitare.

În primăvara anului 1994 au început să apară primele rapoarte despre Internet-ul din România, care tocmai împlinise 1 an de existență. Menționez ca exemple raportul din 18 martie 1994 transmis de Eugenie Staicut în calitate de administrator din partea ICI al domeniului `.ro`, și cel transmis de GURU, ca asociație independentă, inițial în octombrie 1993 și apoi revizuit în aprilie 1994, și publicat în primul număr din 1994 al revistei Internet Society. "ISOC News, vol 3, no 1, martie1994"

Foarte curând după asta, aveam să-i cunosc pe câțiva dintre cei care erau direct implicați în dezvoltarea Internet-ului.

Pe 13-17 iunie 1994 la Praga s-a organizat INET 94, a 2-a conferința internaționala al "tinerei asociații" Internet Society fondată în 1992, la Reston în Virginia. Am avut șansa să fiu invitat acolo de fundația SOROS, atât la INET 94 cât și la workshop-ul din 5-11 Iunie 1994, desfășurat la Universitatea Tehnică din Praga, la care am participat.

În ultima zi a workshop-ului, coordonat de George Sadowsky, a sosit Vinton Cerf, ne-a adunat pe toți într-o sală și ne-a spus să ne uităm atent unii la alții și să ne ținem minte, pentru data viitoare, care s-ar putea să fie peste 20 ani, pentru că așa au făcut și ei în anii 70 la DARPA, cu 20 ani în urmă. De altfel atunci am primit cadou o insignă cu Unix, 25 de ani de la apariția acestuia la Bell Labs, din partea Usenix și am realizat încă odată că toate evenimentele din tehnologie sunt strâns legate între ele și depind în ultimă instanță de câțiva oameni care neapărat trebuiau să ajungă la conferințele noastre din România, pentru că altfel cei care nu au văzut așa ceva nu vor înțelege niciodată esențialul.

După workshop a început conferința INET94, la Palatul Culturii din Praga. Atunci am învățat multe despre organizarea unui asemenea eveniment. La Praga organizarea a fost ireproșabilă. Numărul de participanți la conferința a fost peste 1000 și erau practic din toate zonele implicate în dezvoltarea Internet-ului. Într-o zi Antony Rutkowsky m-a prezentat lui Vinton Cerf spunând că eu reprezint asociația care a publicat raportul despre România din ISOC News și apreciază că m-am referit pentru prima dată la forme de "conținut Românesc" de pe Internet. Apoi cu George Soros am discutat într-o seară la masă despre cum vede el evoluția Internet-ului în Europa Centrala și de Est. Împreună cu Jonathan Peizer, coordonatorul programului, i-am sugerat câteva idei, mai ales că aflase de training-ul Unix ținut de noi pentru liceele din România. Cu Jon Postel și cu Esther Dyson am vorbit despre ICANN, iar pe John Quartermann l-am invitat în România, după ce i-am spus că va avea ce să vadă la conferințele ROSE. De acolo m-am întors și mai hotărât să pregătesc împreună cu ceilalți colegi de la GURU asemenea evenimente în România, indiferent de greutățile pe care le vom întimpina.

Pentru organizarea conferinței ROSE '94 aveam planuri foarte mari dar bani foarte puțini. Atunci singura soluție a fost să încercăm să împărțim costurile cu alte organizații internaționale și să aducem în acest fel un număr cât mai mare de participanți din străinătate pe care niciodată nu ne-am fi putut permite să-i invităm pe costurile noastre. Din fericire devenisem membrii cu drept de vot în EurOpen începând din 10 septembrie 1993. EurOpen organiza ședințele de coordonare (Governing Board) de două ori pe an, primăvara și toamnă, mereu în alte țări. La Londra, în aprilie 1994, s-a votat că următoarea ședință Governing Board din toamna lui 1994 să aibă loc pentru prima oară în Europa de Est. S-au propus doua țări: România și Rusia. A urmat un lung proces de selecție pe care l-am câștigat după 2-3 luni. În acest fel automat aveam la conferința participanți din partea mai multor organizații internaționale printre care: USENIX, EurOpen, X/Open și Uniunea Europeana (proaspăt înființată la 1 Noiembrie 1993).

Cam acesta a fost momentul în care am fost convinși că ROSE '94 vă fi o întrunire cu adevărat la nivel internațional. În luna mai 1994 am fixat perioada de desfășurare pentru ROSE '94: 3-4 Noiembrie. După ce EurOpen ne-a confirmat programarea ședinței de Governing Board la București pentru 5-6 Noiembrie, am început contactarea invitaților de tip keynote speaker.

Inițial ne-am propus ca în acel an să avem două capete de afiș: Richard Stallman și Linus Torvalds. Marius Hâncu dar și ceilalți membrii din "Free Unix for Romania" ne-au ajutat foarte mult în aceste demersuri. În paralel cu conferința INET'94 de la Praga, Irina Athanasiu a participat din partea GURU la Conferința USENIX (Summer 1994 Technical Conference, Boston în 6 - 10 Iunie 1994), pentru a discuta direct cu invitații selectați pentru conferința noastră. Așa am reușit să-i cooptăm pe următorii: Chet Ramey, autorul bash shell, Philip Zimermann inventatorul PGP-ului, Elisabeth Zwicky, coordonatoarea grupului SAGE de la Usenix și Guy Bernard profesor "computer-science" la Univ Paris Sud.

Trebuie spus simultan cu organizarea ROSE '94, continuăm celelalte activități: țineam cursuri de Linux săptămânal la sala de training a Fundației SOROS de la CPC București, distribuiam și asigurăm suport pentru Linux și urmăream libera circulație a donațiilor venite de la "Free Unix for Romania" (cărți, software și know-how). Un mare ajutor în acest sens l-am primit de la colectivul prof Mircea Bodea de la Facultatea de Electronică și Telecomunicații din București, dar și de la Universitățile Babeș Bolyai din Cluj, Politehnica din Timișoara și Facultatea de Calculatoare din Iași.

Din păcate Linus Torvalds nu a putut să mai participe la conferința din acel an iar Elisabeth Zwicky s-a îmbolnăvit cu 3 zile înainte de ROSE '94. În schimb au participat peste 20 personalități din toate cele 24 țări membre în EurOpen, inclusiv
Glenn Kowak președintele rețelei EUnet Europe. Deoarece fiecare dintre aceștia puteau prezenta cel puțin câte o prelegere de larg interes, am fost nevoiți să extindem conferința cu o zi (3-5 Noiembrie). Am modificat în ultima clipă programul penultimei zile a conferinței (Vineri 4 Noiembrie) că să includem cât mai multe prezentări.

Nick Sandru, unul dintre inițiatorii primului newsgroup al românilor de pretutindeni pe Internet (soc.culture.romanian), a fost singurul participant prezent în sală, la ROSE '94, din partea emigrației române. El a avut prilejul să spună citeva cuvinte despre tot efortul depus de românii din străinătate pentru vizibilitatea României pe Internet. În conferință s-a prezentat lucrarea "Free UNIX for Romania- working for the programmer's freedom of choice" autori Marius Hâncu ( Canada) și Gabriel Climescu (Elveția). În absența ambilor autori lucrarea a fost prezentată de către Prof Mircea Bodea. O mare bucurie a fost reîntâlnirea cu Liviu Iftode, coordonatorul primului proiect de sistem Unix din România (Sistemul U) începând din 1984 și membru fondator GURU.

Logistica pentru organizarea conferinței ROSE '94 a fost un adevărat test. Întreaga organizare pe parcursul conferinței și a ședinței EurOpen a fost asigurată de o echipa GURU formată din 20 de persoane care au fost prezente în toate punctele de interes. Am fost sprijiniți de o grupă de studenți de la calculatoare. Toată manifestarea s-a desfășurat la Palatul Copiilor unde am fost ajutați de colectivul coordonat de Mihai Batrâneanu. Fundația Soros ne-a asigurat instalația de traducere simultană, inclusiv traducătorii, firma Radiotel ne-a furnizat 10 stații și pagere pentru comunicații, iar pentru cazare și evenimente am angajat o firma de turism (Welcome Tours).

Standul GURU, ca și punctele de acces la Internet au fost asaltate zilnic de participanți care au copiat distribuții de Linux sau au testat Internet-ul avind la dispoziție mai multe puncte de conectare asigurate prin: EUnet, Computerland, InterComp/ BankNet (pe satelit), Fundația SOROS / CPC, Logic Sprint sau prin rețeaua RoLink de la IIRUC.

Cu toate acestea surprizele au fost multiple. Richard Stallman ne-a rugat să-i preluăm prin Internet ultima versiune de EMACS la care lucra în acel moment. Am reușit acest lucru cu ajutorul fundației SOROS, care a pus la dispoziție o sală la centrul lor CPC cu 4 terminale conectate on-line la Internet și cu ajutorul firmei Net Consulting care ne-a împrumutat un model de laptop performat Compaq pentru întreaga perioadă, pe care am instalat Linux 1.0 și EMACS 19.28 transferat în timp ce invitatul nostru era în drum spre București. Trebuie menționat că viteza de acces la Internet era doar de 19.2Kbps. În plus uneori prezentările din sala de conferințe au depășit cu mult timpul alocat, continuând pe culoare printre standuri, spre disperarea reprezentaților sosiți din partea firmelor. Phil Zimermann, după prezentarea PGP- ului la ROSE '94, a fost întrebat la întoarcerea în Statele Unite de către niște agenți federali cum și-a permis să trateze un asemenea subiect într-o țară că România, ținând cont că la acel moment pentru România erau în vigoarea restricțiile COCOM.

Din România am avut un număr record de participanți majoritatea din România dar și din țările vecine. În total au fost peste 700 de participanți înscriși, care au primit pachetul conferinței, inclusiv volumele cu lucrări și peste 1500 de vizitatori. Au fost organizate mai multe intilniri publice și private cu participanții fiind consolidate foarte multe legături directe.

Efectele prezenței participanților internaționali la conferința ROSE '94, dar și ecoul evenimentelor asociate pe care le-am organizat atunci au generat mai multe articole în presa internaționala. Acestea au comparat conferința ROSE '94 cu renumite manifestări de profil din Paris, Wiesbaden și Viena ale anului 1994. După această manifestare asociația GURU a devenit un nume cunoscut în Europa iar conferințele ROSE o referință anunțată în toate programele de conferințe internaționale din lume.

O descriere post-factum a evenimentului a apărut pe site-ul web GURU iar PC- Report, revista lansată încă din 1992, a publicat un articol despre această manifestare. La începutul anului 1995, starea telecomunicațiilor din Romania și mai
ales Internet-ul Romanesc, începeau să evolueze către noi forme. Două lucruri sunt de remarcat.

În primul rând o primă acoperire la nivel național cu servicii on-line. Acestea erau furnizate de către cele doua firme de comunicații prin rețele de pachete-comutate (X.25): RTNS (Romanian Telecom Network Services), dezvoltată pe infrastructură Romtelecom cu tehnologie și logistică France Telecom și Logic Telecom (ulterior Logic Sprint), dezvoltată pe aceeași infrastructură Romtelecom dar cu tehnologie Sprint. Din nefericire costurile erau imense fiind generate de volumul traficului și de viteza de transfer. La email, în cazul serviciilor comerciale, în 1994, se plătea lunar funcție de numărul de mesaje și funcție de destinație (diferit pentru Europa și Statele Unite), iar facturile lunare se puteau ridica la mii de USD.

În al doilea rând, se remarca o diversificare a serviciilor Internet atât ca infrastructură cât și din punct de vedere al conținutului. Am să prezint citeva exemple. În ceea ce privește accesul utilizatorilor la Internet, email-ul și aplicațiile bazate pe email erau predominante. Puțini erau cei care se bucurau pe perioada limitată de acces la servicii on-line. Aceștia începuseră să folosească World Wide Web, cu browsere despre care azi s-a uitat (Minuet, Mosaic), în locul aplicațiilor clasice on-line utilizate pe scară largă până în 1994 (Gopher, Veronica, Wais, Archie s.a..). Eram în primul an de Java, iar Sun Microsystems nu avea încă o strategie de a promova Java în lumea on-line. Îmi amintesc că la Berlin în vara lui 1995, pentru a atrage atenția asupra noutăților pe care le poate aduce Java în accesul on-line al aplicațiilor pe platforme heterogene s-a folosit un concert de tobe și butoaie
în paralel cu prezentarea tehnică.

La noi în țară aș menționă citeva evenimente importante. În primul rând
prin aprilie 1995 compania CATV Kappa a lansat pentru prima oară în Europa de Est transmisia TCP/IP prin CATV folosind legături bidirecționale, pe distanțe până
la 80Km. Prima aplicație a fost interconectarea tuturor furnizorilor care ofereau conectivitate internaționala Internet dar și multe alte firme și instituții în rețea locală la 10Mbps. Așa s-a născut idea primului Internet-exchange în București (BUHIX), un strămoș preistoric al RONIX-ului și al InterLAN-ului de ziua de azi.

Toți utilizatorii din zona non-profit, inclusiv școlile, universitățile, institutele de cercetare, bibliotecile etc.., căutau să se conecteze prin rețele non-comerciale unde de obicei se plăteau doar costurile de dial-up și ulterior de line închiriată către Romtelecom sau către operatorii de servicii on-line existenți (Kappa, Logic Telecom și RTNS). Conexiunile wireless nu apăruseră încă la noi. În privință școlilor toate școlile dotate cu servere Unix se conectau la nodurile fundației SOROS prin dial- up. Inițial s-au conectat doar la CPC Soros București și ulterior la cele 4 noduri ale fundației Soros cu antene Taide Networks.

Palatul Copiilor, fiind locul unde noi cei de la GURU orgsanizasem ROSE '94, am insistat să se conecteze cu o linie inchirata de la ICI (RNC), pentru a exista conexiune on-line la viitoarea conferința ROSE '95. Până la acel moment întreaga comunicare a Palatului Copiilor se realiza prin dial-up folosid domeniul paco.soros.ro și ulterior paco.sfos.ro. Cu timpul pentru a spori accesul sutelor de elevi care foloseau Internet-ul de la Palatul Copiilor s-a creat un nod email dial-up prin UUCP avind multe linii de modem. Noi cei de la GURU susțineam activitatea din punct de vedere tehnic. Accesul dial-up a funcționat începând din toamna anului 1994 și până în primăvara lui 1995. De aici a plecat viitoarea companie PCNET, fondată de Mihai Bătrâneanu încă din 1994, care a început să funcționeze efectiv ca o companie independentă tip ISP din 1995. Inițial PCNet și-a rutat traficul prin Kappa apoi mai târziu în 1998 și-a închiriat propria ieșire internaționala prin satelit. Este primul model de operator Internet comercial din România care a plecat de la un servciu email gratuit, către un serviciu de masă (email) cu tarif foarte mic. Practic prețurile au crescut aici treptat prin diversificarea serviciilor până la viitoarele servicii de acces la Internet on-line.

În parelel cu aceste dezvoltări s-a format o echipă tehnică de administratori de rețea, cu experiență practică în platforme Unix / Linux dar și cu deschidere spre tehnologiile telecom ale momentului. Deși mediile on-line erau greu accesibile, am participat sub organizarea GURU, cu citiva dintre administratorii nodurilor Internet din acel moment, la un prim seminar de securitate în 6-8 Septembrie 1995 la Budapesta, organizat de Grupul Utilizatorilor de Unix din Ungaria la Institutul Von Neumann și denumit: "ADVANCED UNIX AND INTERNET SECURITY". Simpozionul a durat trei zile și a fost susținut de Rick Farrow.

Încă din iulie 1995 am avut confirmarea că Linus Torvalds vă veni o săptamână în România în timpul Conferinței ROSE '95 după care imediat am început să ne concentrăm pe organizarea acestui nou eveniment.

## Referințe

- [cniv.ro - Alexandru Rotaru - Contribuții ale Asociației Utilizatorilor de Unix din România (GURU)](https://cniv.ro/documents/26/CNIV_Volum_Aniversar_2023_-_Versiune_Online_DPxioQg.pdf)
