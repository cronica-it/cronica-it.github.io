---
slug: 2023/arot-computere-licee
title: 'GURU și programul „Computere pentru licee”'
authors: [arot]
tags: [conferinte, autor:alexandru.rotaru]
date: 2023-12-12T07:15:57

---

GURU a susținut activ programul „Computere pentru licee” oferind suport logistic și training, în perioada 1993-1996.

<!-- truncate -->

În noiembrie 1993 s-a decis transformarea centrului CPC din București al fundației SOROS în centru de training pentru administratori de noduri Internet. Ulterior a fost aleasă firma Intercomp ca prim furnizor de Internet on-line, în noiembrie 1993 (prof. Moisa Trandafir și Eugen Rusu). Prima lor conexiune on-line a fost prin VSAT la 19,2Kbps iar liceele erau conectate la email prin UUCP folosind dial-up prin serverele SCO Unix și mai apoi serverele Linux din licee. A apărut domeniul sfos.ro și subdomenii Internet pentru fiecare liceu în parte. Noi cei de la GURU am predat Unix și TCP/IP la CPC începând cu sfârșitul anului 1993. De la o lună la alta apăreau noi domenii pe Internet și interactivitatea prin Internet între licee era într-o creștere semnificativă.

Am fost cooptați atât în training cât și în întreaga logistică a programului prin participarea în cadrul comisiei care analiza donațiile pentru diverse licee din țară. Dar cel mai important lucru a fost începând din acel moment contactul nostru direct cu elevii și cu profesorii de informatică cu care intram în contact. A fost practic o școală permanentă care începea pentru fiecare participant printr-o întâlnire directă cu noi și apoi continua mereu prin Internet. Astfel s-a creat o adevărata comunitate care a fost permanent conectată din acel moment. Ne-am dat seama de capacitatea acestei comunități de a genera efecte și transformări pe termen lung, încă din primele momente.

Am realizat cât de mult au contat toate acestea când am avut șansa să ne întâlnim cu toți administratorii de noduri Internet din licee la „Tabăra națională pentru sisteme Unix și pentru utilizarea computerelor în comunicații electronice” care s-a derulat în perioada 4-9 Aprilie 1994 la Liceul din Eforie Sud, unde director era Prof. Florin Șerbu. Acolo reinstalam în fiecare noapte cu elevii serverele Linux și toate serviciile Internet, fără a avea practic o conexiune on-line. Ne-au întrebat: „Unde este Internet-ul?” iar noi le-am spus simplu: „Nu vă faceți probleme. Vom construi un Internet al nostru în sala de curs. Noi doar trebuie să vă învățam cum se face asta”. Eram un grup de 8 profesori și asistenți din partea GURU, toți voluntari și am reușit să-i îngrozim pe profesorii de informatică din licee care ne-au întrebat care va fi rolul lor de acum înainte, mai ales că se simțeau depășiți de elevi în ceea ce privește controlul serverelor Internet. Le-am explicat că acest control nu este
necesar și că ei doar trebuie să coordoneze activitățile peste această nouă platformă
de comunicare, iar restul va veni de sine.

## Referințe

- [cniv.ro - Alexandru Rotaru - Contribuții ale Asociației Utilizatorilor de Unix din România (GURU)](https://cniv.ro/documents/26/CNIV_Volum_Aniversar_2023_-_Versiune_Online_DPxioQg.pdf)
